4-дәріс. Мұрат Мөңкеұлының ақындық мұрасы.
1. Мұрат Мөңкеұлының өмірбаяны мен шығармашылығы.
2. Мұраттағы зар заманның зары.
3. Мұраттың толғаулары.
4.  «Қарасай- Қази» дастанының идеялық-көркемдік ерекшеліктері.
Зар заман ақындарының көрнекті өкілдерінің біріне саналатын Мұрат Мөңкеұлы 1843 жылы қазіргі Атырау облысы, Қызылқоға ауданына қатысты Қарабау аулында дүниеге келген. Ақын  кіші жүздегі он екі ата Байұлының беріш руынан өрбіген. Мұрат өзінің ақындық талабын жеті жасында қой бағып жүргенде-ақ танытыпты. Қаратоқай руынан шыққан қадірлі азаматтардың бірі Барахат деген кісі қой соңында жүрген баланы сынамақ болып бір ауыз өлең айтыпты:
Ойнайды қара сула құтты балық,
Жолықпай бұл баладан құтылалық.
Томпаңдап қой соңында жүгіресің,
Әкеңді жас басыңнан жұтып алып. Сонда Мұрат іле-шала:
Бәсе, ойнайды қара суда құтты балық,
Жолықпай біз де шалдан құтылалық.
Көлбектеп  ат үстінде сен де жүрсің,
Ағаңды алдыңдағы жұтып алып,- деп, ойланбастан жауап беріп, оны сөзден тоқтатыпты. Бұған риза болған Барахат баланы ағасына ертіп келіп, «Ініңді ақын деп естуші ем, рас екен. Болайын деп тұрған бала. Сен енді мұны қой бағудан босат»,- деп ақылын айтыпты.
Мұрат Индер ауданы Жарсуаттағы қорымға жерленген. Оған ескерткішті тоқырау жылдары Берден Есбосынов деген азамат өз қаржысына орнатыпты. Бұл—халықтың ақынға деген ыстық құрметі. Ақынды  көзі көрген Мұрын жырау «Мұрат орта бойлы, қара сақалды кісі еді. Ол өлеңді домбырамен айтпайтын еді, айқай салғанда қолына тостаған алып, болмаса телпекпен аузын қағып айтатын еді, қабағын бір жиып, бір ашқанда басындағы дөңгелек бөркі бір ілгері, бір кейін кетіп отыратын» дейді.  Мұрат өзінің денесін жан досы Шолақ бидің қасына қоюды аманаттапты. Соңғы сапарына қонаққа барған жеріндегі үй иесінен шылапшын сұрап, бір шылапшын толтыра ақ көбік құсады да сылқ етіп құлайды. Не қан, не запыран емес, ақ көбік.. Жанына жиылған қариялар: «Бұл шыққан өлеңнің желігі ғой,. Мұрат та, өлең де жоқ енді десіпті». Мұраттың екі ұлы болған. Сарысы он жасында өліп, Дәулетқалиы 1877-78 жылдары дүниеге келіп, Атырауда белгілі ақын ретінде 1960 жылдары қайтыс болған. Бұл- өмірбаяны жайлы деректер /Бауыржан Омарұлы. Бұғауға бағынбаған жырлар. Алматы. Ана тілі, 1998/. «Қарасай-Қази» жырының сюжеті бойынша, Орақ батырға өзге бауырлары күншілдікпен қастық жасайды. Біраз жылда   Қарасай, Қази да анасының қайраттандыруымен жауға аттанып, қалмақты жеңеді. Ұрпақты ерлікке, батырлыққа үндейтін болғандықтан, бұл шығарма 1943 жылы «Қызыл әскер» сериясымен «Неміс оккупанттарына өлім келсін» деген айдармен басылып шыққан. Аяғы ақсақ, көзі соқыр  шешесінің жоқтауы мен анасы Қараүлектің жоқтауларында мифтік сарын бар, Қарасай қабан құлақ қара аттың мойнына құрық салғанда, арғымақ адамша тіл қатады. Қалмаққа қарсы шапқанда астындағы көкбұйра атпен тілдеседі. Шаршап ұйықтап жатқанда Орақтың аруағы көрден шығып келіп, екеуін оятады т. т. с.с. Әсірелеу : Қарасай оқ атқанда үй орнындай қара тас қақ айрылады... «Жалғаншы пәни жалғанды» толғауы Абай қарасөздері сияқты өзіне сұрау қоюдан басталады, байға,бәйбішеге, жігітке, қызға, қаршыға құсқа не жарасар.. Дүние деген ұшқан құс, байқай алмай қаласың, Басыңнан шарлап ұшқанын.
Метафора: Күлгенің- қоңыр салқын, қысқаның-қыс, қаңтардың үш ай тоқсан қысымындай. Мұрат Махамбет жырларын да жатқа айтқан. Ел билеушілердің сыртқы тұрпатын сарказммен береді: « Кисе киім, жеңі жоқ, Етегі бар да белі жоқ». Мұрат ақын айтты деген мақтау сөздер де баршылық бірде таз руынан шыққан Әбіш деген кісіні мақтамапты. Неге дескендерге: «Мен Әбекеңді бірінші рет мақтадым, Жалғыз өркеш нар алдым, екінші рет мақтадым, қара жорға бие алдым, Үшінші рет мақтадым, Алты қанат үй алдым, төртінші рет мақтауға, Әбекеңнен ұялдым»- дегенде, ақынға риза болған Әбіш 100 теңгені суырып алыпты. Мұрат ақын айтыста қайымдасу әдісін көбірек қолданған. Мұраттың «Сарыарқа» толғауы  ол Маңқыстауда жүрген кезде шығарылған. 1879 жылы ұлы қоян жұтына ұшырап, нағашысына көшеді. Маңқыстаулықтар Атырау жақты Арқа дейді екен. «Қыз», «Еліне жазғаны» деген өлеңдері де осы маңда туындаған. Бір деректерде Мұрат сындырмалы домбырамен жыр төккен.
«Үш қиян» - отаршылдықты әшкерелеген, ақынның өз қоғамына көзқарасын бейнелейтін поэма-толғау. Толғаудан ноғайлы дәуірі сарыны сезіледі. Метафоралар жиі кездеседі.
«Дұшпан-тазы, біз-түлкі, Қашсақ, ерікке қоймайды, Інге кірсек, суырып».  «Сарыарқа» толғауы да белгілі бір сюжетсіз, әлеумет-тік мәселелерді қамтитын шығармаға жатады. Ақындық, азаматтық көзқарас айқын көрінеді. Оның «Қазтуған», «Қарасай-Қази», «Шалгез» атты жырлары бар.