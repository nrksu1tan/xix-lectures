5-дәріс. Махамбет Өтемісұлы – ұлт-азаттық көтеріліс күрескері.
1. Махамбет Өтемісұлының өмірі.
2. Ақын шығармаларының тақырыбы.
3. Махамбет толғауларындағы Исатай бейнесі.
4. Махамбет толғауларының көркемдік ерекшелігі.
4. Ақын мұраларының зерттелу деңгейі.
Махамбет Өтемісұлы – қазақтың ар-намысына айналған ардагер ақыны, жігер мен намыстың жаршысы, ақындықтың көзі мен шындықтың өзі, ғасырлар бесігінде дүниеге сирек келер дарын иесі. Ол – езілген елінің жоғын жоқтап, ар-намысын қорғаған жалынды жыршы. Исатай Тайманов бастаған шаруалар көтерілісіне бастан-аяқ қатысып, сол көтерілістің бар бейнесін өз өлеңдерінде қалдыра білген тарихи айғақшыдай оның шығармаларынан сол заманның шындығын көреміз.
Махамбет Өтемісұлы 1803 жылы қазіргі Атырау мен Орал облысына қарасты Нарын құмында дүниеге келген. Шыққан тегі орта дәулетті болғанымен, бір ағасы Бекмұхамбет Жәңгір ханның сенімді биі болған. Көтеріліс кезінде өзге туыстары Махамбеттер жағына шықса, осы ағасы ғана хан жағында болған. Махамбет ХІХ ғасырдың басында өмір сүріп, сол кезеңнің дүбірлі оқиғасының бірінің бастаушысы болды, еркек болып туылған жастың мақсаты ақын үшін «ереуіл атқа ер салып, жау қашыру» болды. Ақын ел тарыққан заманда одан шығар жолды күрестен іздеді.
Ақынның ер жеткеннен бастап бар өмірі халық қамына арналды. Ол ел басына түскен ауыртпалықты құдай ісі деп қарамады, езілген елдің өз күшіне деген сезімін молайтып, жігерін жанумен айналысты. Таптық езгіні жою жарқын болашақ кепіліндей көрінді. Ақынның көтеріліске дейінгі ақын болып қалыптасу кезеңінде шығарған өлеңдері сақталынбаған, оның қолда бары  жалынды күрес кезеңінде туған шығармалары ғана бар. Кей қарттардың айтуынша, Махамбет айтысқа да түскен екен. Бір жиында ханның сарай ақыны Байтоқты сөзден тоқтатыпты. Сол хан құлағына жетіп, хан елге аты жайыла бастаған өнерпазды өз маңына ұстауға тырысыпты. Баласы Зұлқарнайынмен бірге ұстап, оң қолына айналдырмаққа ниет етіпті. 1925 жылы жарияланған «Исатай-Махамбет» аты кітаптағы/Халел Досмұхамедұлы жариялаған/ пікірлер бойынша, «Махамбеттің өзі де жас кезінде Жәңгірдің нөкерлерінің қатарында болыпты, Исатай ханға қарсы бола бастағанда-ақ Исатайға еріп кеткен. Махамбеттің өзі әрі батыр, әрі жырау, әрі домбырашы, өте қызулы адам екен...». Тарихшы А.Ф.Рязанов тапқан деректер бойынша, Махамбет орысша, мұсылманша сауатты адам болған. Бұл – Махамбеттің елде қалған жолдастарына 1839 жылы жазған хаты мен 1845 жылы өз қолымен баласы Нұрсұлтанды Орынбор шекара комиссиясына оқуға алуларын сұрап жазған хаты. Н.Шаяхметов тауып жариялаған ақын қолжазбасы мен мөрі  ол туралы құнды мәліметтердің бірі болып саналады /1967  жылдары/. Оның көтеріліс кезінде Исатайдың хатшысы болып, ұрандар таратқаны жайлы да ел аузында сөздер бар. Оны Хиуа  ханына хат жазды әрі сонда көмек сұрап барды деген деректерді көркем әдебиет шеберлері өз шығармаларында айтып жүр. Аудиторияға сұрақ.--- Махамбет бейнесін көркем әдебиетте кімдер қандай шығармаларында сомдады?
/Ә.Әлімжанов. Махамбеттің жебесі» , Мұрат ақынның жырлары, І.Жансүгіровтың «Исатай-Махамбет» драмасы, Фариза Оңғарсынова жырлары, М.Шахановтың «Нарынқұм трагедиясы» т.б./
Хан сарайына жақын жүрген ол жас кезінен сауаттанады, оның бір адамға жетерлік орысшасы да болғандығын оны көрген адамдар растайды. 1839 жылы орыстың саяхатшысы жазушысы Е:П:Ковалевский Махамбетпен кездескенін, онымен тілдескенін жазады/1811-1869/..
Ескі өмірді,хан билеген еріксіз заман бейнесі шындығын Махамбет өз өлеңдерінде тереңдеп ашты. Өз дәуірінің кескілескен күресінің ол жанды суретін берді. Оның өлеңдеріндегі шынайылық та осы мәселе тұрғысынан танылады, мысалы, «Соғыс» деген өлеңінде Бекетай құмына ту тіккен көтерілісшілердің жауға қарсы аттанар сәттегі көрінісі, жау жасақтарының тегеуіріні, ереуіл батырларының өжеттігі, Исатай батырдың қайсарлығы ерекшке ерлік ретінде зор шабытпен жырланған. Зеңберек оғынан ығысқан жай, Ерсары, Қалдыбай батырлардың оққа ұшуы т.б. тарихи шындықпен үндес. Қиямола деген жерде Қарауылқожа басқарған 800 жендетке Исатайдың 200 сарбазы қарсы тұрады. Үбі,Таңатар, Иманбай, Сарт сияқты ерлер бастаған сарбаздарға қарулы әскер қарсы тұра алмай жеңіліпті.
Ақынның «Баймағамбет сұлтанға» деген толғауы да реалистік туынды, Махамбет хан-сұлтандарға алғашқы болын  халық қарғысын жеткізген өр ақын. Ол Исатайдың ерлік тұлғасын баяндап, сол арқылы күреске шыққан халықтың күрескер бейнесін береді. «Мінкен ер», «Тарланым», «Еңселігі екі елі», «Тайманның ұлы Исатай», «Біз неткен ер», «Туған ұлдан не пайда», «Арғымақтың баласы», «Исатай деген ағам бар». Ақын өлеңдерінің сыры терең. Ол көтеріліс басылғаннан кейінгі жағдайды да шыншылдықпен  бейнелейді. Исатай қаза тауып, басшысынан айырылған ел күйін былай жеткізеді:  «Бұландай ерді кескен күн, Буулы теңді шешкен күн. Біздің ер Исатай өлген күн. Он сан байтақ бүлген күн. Орта белінен сырлаған, Оқ жаңбырдай жауған күн. Оң қанатын ткріс жайып, Лашын қуға төнген күн. Желпілдеген ала ту, Жиырылып ойға түскен күн. Қос бәйтерек жығылып, Жығылғаны естіліп, Алыстағы дұшпанның, Қуанып көңілі тынған күн.» Ақынның «Күн болған» өлеңінде литотаның тамаша үлгісі бар. Бұл –көтерілісшілердің қайғылы күйін сипаттайтын шерлі шумақтар.Оның «Пыр-пырлай ұшқан қасқалдақ» не «Аспандағы боз торғай» өлеңдерінде де ел қайғысы берілген, ер өлімін айта отырып, ол жауға деген өшпенділікті өршітеді, жігерді қайратқа жаниды. Өзіне ерген жорықшылардың көңілдерін көтеріп, қажу мен мұңнан серпілтіп отырған.
«Әрайна», «Мұңайма», «Нарын» деген өлеңдерінде және «Ұлы арманда» халықтың ар-намысын қайрап, оларды көтеріліске үндкп, жауға қарсы қайрат көрсетер күнді армандайды. Махамбетің мұраты – халықты түгелдей хандық билікке қарсы үгіттеп, соңына ерту. Мысалы, «... Махамбеттей мұңдыға, енді келер күн қайда, Ханға құрған шатырды, Сүңгімен түртіп ашарға... Он екі ата Байұлы, Жиылып келсе бұл іске, Алты сан алаш ат бөліп, Тізгінін берсе қолыма, Заулар едім бір көшке». Махамбет өлеңдері қиялға, романтикаға толы. «Жалған дүние», «Шашылу», «Қайда бар», «Қаршыға деген бір құс бар», «Тілек», «Жалғыздық», «Тар қамау», «Адыра қалған Нарында», «Шегініс» деген өлеңдерінде мұң-шерге берілгенімен, оның өзінде де оптимизм жатыр.
Махамбет поэзиясының реализмі оның  халықтығында, ол халық үшін жан беріп, қан төккен ер. Ақынның өжет сөздері оның алмас қылышымен пара-пар еді. Махамбет – ойға өткір, тілге шебер ақын.,тұспалдап сөз айтуға да шешен. Термелеп сөз айтып, өміршең жыр тудырған. Өмір, қоғам, табиғат құбылыстары туралы өз ойын білдіріп,терең ойдың иесі екендігін танытады. «Өзекті жанға бір өлім» деп, ұлт қамы үшін мерт болсаң, армансызсың деп, ана сүтін, әке үмітін ақта деп жастарға  өсиет айтып қана қоймай, өзі соның жарқын үлгісін көрсетті. Қиын жолға қайратты ер ғана шыдайды. «Толарсақтан саз кешіп, Тоқтамай тартып шығарға, Қас үлектен туған кәтепті, қара нар керек біздің бұл іске. Қабырғасын қаусатып, Бір-біріндеп сөксе де, Қабағын шытпас ер керек, Біздің бүйткен бұл іске».
Махамбет өлеңдерінде кездесетін ақындық «МЕН»  айрықша. Онда халықтың ерлігі, өрлігі, қайраты, ақылы тоғысқан. «Мен ақсұңқардан туған құмаймын», «Мен тауда ойнаған қарт маралмын», «Томағалы сұңқар мен едім», «Боз ағаштан биік мен едім», «Таудағы  тарлан шұбар біз едік», «мен  бір шарға түскен қара балта едім», «мен ақсұңқар құстың сойы едім», «Мен кескекті ердің сойымын», «Шамдансам жығар асаумын», «Шамырқансам сынар болатпын» деп келетін ауыстырулар көркемдеу құралдарының сан алуан құбылып тұратынын көрсетеді. Бір ғана  «Тарланым» деген өлеңін алайықшы: Кермиығым, кербезім, Келіскендей шандозым. Құландай ащы дауыстым, Құлжадай айбар мүйіздім. Қырмызыдай ажарлым, Хиуадай базарлым, Теңіздей терең ақылдым, тебіренбес ауыр мінездім. Адырнасын ала өгідей мөңіреткен.... Ой мен көркемдік  күмбезі шеберлікпен тұрғызылған бұл жырдың тыңдаушысын эстетикалық ләззатқа бөлері рас. Бойдағы арман мен ерлік қабаттаса келіп, асқақ жыр шумақтарына айналған. Ақын ойы күрес толқынынан туындап, күрес толқыны ақын ойына айналған үйлесім іздеріе оның әр жырынан көреміз. Батырлар жырының тегеурінді сарынын қолданған оның әр сөзі күрес идеясына толы. Қ.Жұмалиев өз зерттеулерінде оның  жыр шумағында  қайталанып келетін  басқы бір дыбыстың өзі ой екпінін арттырып тұрғанына да назар аударған болатын. Жырда ұйқас тәртібі, буын өлшемі аралас келе беретін боғандықтан, оның өлеңдері 7-8 буынды,11-12 буынды да болып келеді. Махамбеттің көп қолданған ұйқасы- шұбыртпалы ұйқас, «Ереуіл атқа ер салмай», «Мұнар күн» т.б. Кейде кезекті, қаусырмалы, ерікті, ақсақ, егіз ұйқастарды да қолданған. Махамбетке тән бір ұйқас түрі- ішкі ұйқас. «Толарсақтан саз кешіп». Мүнда тұтас  шумақтардың соңы ғана ұйқасып ,қалғаны айтар ойға бағынып тұрады /а,б,в,г,д,ж,з,г./ мәселен, «Жайықтың басы көк шалғын» деген өлеңінің ұйқасы ерікті, оның кей тармақтары ғана ұйқасады. Өлең негізінде ішкі ұйқасқа құрылған.
Ақында арнау өлеңдердің бірнеше түрі кездеседі. Батырға, ханға, жолдастарына, өзіне арнай, сұрақ қоя сөйлеуі. Мысалы, Лашын құстар жүн төксе, Далада қалған сүйек деп, шеніне қарға жолар ма... Алаштың байлығынан не пайда,тарығып келген ерлерге, Қайыры оның болмаса? Оның «Қайда бар», «Жалған дүние», «Әр айна», «Күн қайда» өлеңдерінде сұрай арнау үлгісі басым. Махамбетте нақыл сөз көп кездеседі. «Аспандағы боз торғай», «Ай артында бір көл бар», «Мен тауда ойнаған қарт марал», «Туған ұлдан не пайда», «Бағаналы терек», «Атадан туған ардақты ер» т.б.  Оның  үш жолдан тұратын «Аймақ көл» деген өлеңі де шешендігімен көңіл баурайды. «...Арыстаннан күшті аң болмас, О да өледі жігіттер, мергендер таңдап алған соң. Алалы жылқы , ақтылы қой, Аңдыған бөрі жемей ме, Иесі ұйықтап жатқан соң..».
Махамбет өлеңдеріне, оның жыр үлгісіне Шернияз, Базар, Ақтан, Нұрым, Аралбай, Ығылман сияқты ақындар еліктеп, өлеңдерін де жеткізуге себепші болған.
Кейінгі деректер бойынша, Махамбеттің күйші болғандығы туралы да деректер ашылуда. Орал облысындағы белгілі күйші Сүйінбекұлы Оразғали оның екі күйін тартып келген. «Баймағамбетке»,  «Қайран Нарын». Қазірде жеті күйі бар делінуде. «Жұмыр қылыш». Оның күйлері нотаға түсіріліп, 1982 жылы «Өнер» баспасынан «Шашақты найза, шалқар күй» деген атпен жарияланды.
Махамбет поэзиясы  Х/Х ғасырдың әдебиет қорында күрестің жалынындай, шындықтың көзіндей, асылдың өзіндей болып ерек тұр. Сөз бейнелілігі, ой шымырлығы, жігер алауы, халық арыны, шешендік бояуы жағынан да үздік шығармалар тобына жататын ақын жырларының пафосы өзгеше. Ерліктің мәңгі жалауына айналған ақын жырлары жас ұрпақты ел сүюге үндейді.