14-дәріс. Абай Құнанбаев шығармашылығы.
Абай өскен орта мен заман көріністері.
Абайдың ақын ретінде қалыптасуы.
Абайдың білім алған мектептері.
Абайдың аудармалары.
Абайдың дастандары.
Абай өлеңдерінің ерекшеліктері.
Абайдың қарасөздері.
Абай өскен заман қандай еді?  1868 жылғы жаңа тәртіп бойынша, қазақ даласындағы патшалық басқару органдары түрліше болды. Қазақ даласы облыстарға, облыс уездерге бөлінді. Уезд болыстыққа, болыстық ауылнайларға /старшиналарға/ жіктелді. Семей облысы бес уезге бөлінді – Семей, Қарқаралы, Павлодар, Өскемен, Зайсан уездері. Бір уездің құрамында 20-22 болыстан болды. Семей уезін 20 болыстық құрады. Волостной управитель деген сөз Абай шығармашылығында әкімдік бөлікті де, соның басындағы әкім деген мәнді де білдіреді. Үш жылда болыспен бірге билер де сайланып қойылған.  Бірнеше болыстар арасындағы үлкен дау, қылмысты істерді әр болыс, уезд, облыстардан бөлініп шығарылған қазақ билерінің сьездері қарады. Бұндай съезд шербешнәй  сияз деп аталынды.
Құнанбай 1804 жылы туылған. 1850 жылы 72 жасында Өскембай өлген, жас күнінде батырлық, жаугершілікке көп салынған Құнанбай кесек мінезді, қатал жан болған.  Құнанбай қарадан хан болып, екі жылдай аға сұлтан болған.  Аға сұлтан - округ бастығы. Құнанбай 80-ге келген әрі ол туралы ел ішінде аңыз көп.  Құнанбай аға сұлтан болып тұрған кезінде Қарқаралы қаласынан мешіт салдырады. 70 жасына таман Меккеге барып, өз пұлына қазақтар түсіп жүрсін деп Тақия салдырады.  Абай Құнанбайдың 41 жасында туған. Құнанбайдың әйелдері: Күңке, екіншісі- інісі Құттымұхаметке айттырылған-Ұлжан, оны інісі өлген соң келіндей алады, одан Тәңірберді, Ыбырай, Ысқақ, Оспан; үшінші әйелі- Айғыз. Одан Халиолла, Ысмағұл деген балалары болған.  Төртінші әйелі Нұрғанымнан бала жоқ. Ұлжан мен Айғыз  бір ауылда болып, Құнанбай осылармен тұрған уақытта  Абай екі шешесінің ортасында болады, сондықтан  Телғара деп аталыпты.
Абай он жасқа келгенде әкесі Семей қаласына оқуға береді. Семейде алғаш Ғабдулжапар деген молдадан, одан Ахмет Ризаның медресесіне барады.  Мұнда үш жыл оқыған Абай өз бетінше шығыс ақындарын да оқиды.   Абай 28 жасқа келгенде үстінен түскен арыздарға байланысты 1877-1878 жылғы қыста қалаға шақыртылып,  12 үлкен іспен тергеліп, Семейде 3-4 айдай жатып қалады.  Құры тергеуге іліндіргені болмаса, Абайды жаулары жеңе алмайды.  35-36 жастарының шамасында Абай Семей кітапханасынан  Толстойдың кітабын сұрап тұрғанында Петербургтан айдалып келген революционер Михаэлис деген кісімен танысады. Михаэлис осы жақта 40 жылдай тұрып қайтыс болған.  Абай оны өз өмірінің соңғы жылдарында да есіне алып, “Дүниеге көзімді ашқан кісі – Михаэлис” - деп кеткен.  Енді қолына түскен кітаптарды талғаумен оқи бастаған ол  философтардан Спенсер,  Спиноза, Дарвин, Дрэпер еңбектерін қарайды, Гете, Байрон сияқты Европа ақындарын орыс  зиялыларымен қатар оқиды.  Өз балалары Әбдірахманды, Мағауияны, кейіннен қызы Күлбаданды  да орыс  мектебіне оқуға береді.
1890 жылдардан бастап ұстаздық, үгітшілік жолына түскен Абай  қара сөздерін жаза бастайды. ”Ғақлия” деген өсиеттері сол 1890 -1898 жылдары жазылған.  Өз өлеңдерін 1896 жылға дейін жиғысы келмеуі оның өлең сөзге аса үлкен сынмен қарағанын көрсетеді. Әуезовтай ғалымның айтуынша, Абайдан қалған 16-17 ән бар. 1903 - 1904 жылдардың қысында Мағауия  құрт ауруынан төсек тартып жатып қалады да жазғытұрым қайтыс болады. Өмірден де, өлімнен де қажыған Абай бір алуан ауруға ұшырап, ешкіммен сөйлеспей, емделмей, Мағауияның өлімінен кейін қырық күн отырып, 23 июньде қайтады.
Кеннанның “Сібір және айдау жазасы” деген кітабында Абай туралы аздаған дерек бар, өзге орыс оқымыстыларының Абай туралы жазбаларын зеттеушілер елуінші жылдарға дейін кездестірмеген.
Өлеңдері:
Абайдың толық жинағы 1858 жылғы  екі өлеңінен баста-лады: Біріншісі- “Иузи –рәушан”, екіншісі- «Фзули, Шәмси”. 1864 жылы жазылған “Әліфби” деген өлеңі бар. 13-18 жас аралығында шығарғандарынан сақталғандары осылар.  Абай бұларды түркі өлеңдерінің үлгісімен жазып отыр.  1889 жылғы “Қор болды жаным” 1891 жылғы “Көзімнің қарасы” өлеңдерінде де  шығыс классиктерінің табы бар.   Ақын «Болыс болдым, мінеки», «Мәз болады болысың», «Бойы бұлғаң», «Сабырсыз, арсыз, еріншек», «Адасқанның алды жөн, арты соқпақ» өлеңдерінде қазақтың жағымпаз, қу, бұзақы тобын өлтіре сынап, олардың екі жүзді бейнелерін жасады, сол топтың іс-әрекетіне батыл қарсы шықты. Ақын қызды біреуге ана, біреуге қарындас, біреудің қорғаны, жанашыры, сүйгені деп түсіндіріп, оның жарқын мысалын «Масғұт» поэмасында көрсетті.  Тегінде адам басы сау бола ма?
Үйінде тексерілмес дау бола ма?
Ері ашу айтса, әйелі басу айтып,
Отырса, бұрынғыдай жау бола ма?- деп, поэманың басты кейіпкері Масғұттың алдына таңдау ұсынғанда дүниедегі ен байлық пен ақыл даналығын алғызбай, ақын оған әйел жұртшылығымен достықты қалауды ұсынады.  Абай өлеңін оқығанда ғашық жастардың ішкі сезімі, жүрек сыры, ақ ниет, адал пейілі көңілді тербеп, ғашықтық сырды терең толғауы сол заманнан  озық тұрғанын сезіндіреді.  Абайдың достық туралы пікірлері  оның гуманизм идеяларымен тығыз байланысты.
Абай өлеңдері – еңбек сүйгіштікке тәрбиелейтін зор идеялы шығармалар.Өмірдегі барлық нәрсе еңбекпен келерін, адам өмірі үшін еңбек өте маңызды екендігін, еңбексіз өмірдің адамды аздырарын ескертеді.
Абайдың табиғатты суреттеп жазған өлеңдері  тек түр жағынан ғана емес, мазмұны жағынан да өзгеше. Классикалық әдебиет үлгісінде жазылған бұл өлеңдерде  табиғат жалаң емес, ел тұрмысы қоса қамтылады.  Табиғаттың көктемде оянуына, құлпыруын нағыз суреткерше бере білген ақын  жер—қалыңдық пен күн күйеудің мифологиялық образдарын жасады.
Күн—күйеуін жер көксеп ала жаздай,
Біреуіне біреуі қосылыспай,
Көңілі күн лебіне тойғаннан соң,
Жер  толықсып, түрленер тоты құстай.
«Еңбекті сат, ар сатып неге керек, Үш-ақ нәрсе адамның қасиеті: Ыстық қайрат, нұрлы ақыл, жылы жүрек».
Тоты құс түсті көбелек, Жаз сайларда гулемек, Бәйшешек солмақ, күйремек, Көбелек өлмек, сиремек, Адамзатқа не керек: Сүймек, сезбек, кейімек, Харекет қылмақ, жүгірмек, Ақылмен ойлап, сөйлемек, Әркімді заман сүйремек, Заманды қай Жан билемек, Заманға жаман күйлемек, Замана оны илемек. Замана талабЫн түсіну, сол ұсынған зор мақсатқа сай қызмет ету алдыңғы қатарлы адамдаға тән нәрсе.
Абай шығармаларында халық поэзиясының көркем тілі, қанатты сөздері жиі кездеседі. Мысалы, “Қар аппақ, буркіт қара, түлкі қызыл, ұқсайды қаса сұлу шомылғанға”, “Сен жаралы жолбарыс ең, мен киіктің лағы ем”, “Қақтаған ақ күмістей кең маңдайлы” деген және осы сияқты өлең жолдарындағы теңеу, эпитет, метафоралар дың негіздері халықтық.  “Көркемдік,- деген Н.Г.Чернышевский,- түр мен идеяның сәйкес келуінен келіп шығады; шығарманың құндылығының қандай екенін көру үшін, оның негіЗі болып отырған идея ақиқат па? Әлде жоқ па? Мүмкіндігінше, осыны өте зер салып  зерттеу қажет. Егер идея жалған болса, оның көркемдігі жөнінде сөз болуы мүмкін емес, өйткені түр де осындай жалған болады”... Реализмге тән бұл ұстанымдар ақын туындыларынан берік орын алған.
Абай өлеңдері өзінің реалистігіне қоса асқақ романтизмге тән сипаттарымен ерекшеленеді. “Өзгеге, көңілім, тоярсың”, “Кейде есер көңіл құрғырың”, “Жүрегім, ойбай соқпа енді”, “Не іздейсің көңілім, не іздейсің” өлеңдеріндегі ішкі жан дүниесі, сезімі, арманы, үстем тап қауымына наразылығы, өз басының қайғысы ашылады. “Жалын мен оттан жаралып”, “Жүрегім, нені сезесің!, “Жапырағы қуарған ескі үмітпен”, ”Ішім өлген, сыртым сау”, “Ауру жүрек ақырын соғады жай”, “Жүрегім менің қырық жамау” өлеңдерінен ақын романтизмі айқын көрінеді.
“Жарқ етпес қара көңілім “, “Есіңде ме жас күнің”, “Асау той, тентек жиын”, “Аса, тойға баратұғын”, “Қол жетпеген нәрсені”, “Қараңғы түнде тау қалғып” сияқты аударма өлеңдері мен  өзіндік туындылары нағыз тұнған романтика. Абайдың бұл салалас еңбектері оның  А.С.Пушкин мен М.Лермонтов  рухын-дағы өзгеше қырын танытады.  Қайғылы шындықтың ауыр өкінішін өз басының қайғысындай етіп көрсетеді.
Өлеңнің сыртқы формасы бұрын  төрт жолды не көп жолды шумақтар болса, екі,үш, төрт, алты, сегіз жолды бір шумақтар Абайға тән жаңалықтар. Буын саны жағынан да Абай  біраз өзгеріс енгізді. “Сегіз аяқ”, “Көзімнің қарасы”, “Я, құдай, бере көр”, “Қатыны мен Масақбай”, “Тайға міндік” буын саны жағынан да соны.
Абайдың поэмалары туралы шолу.
Ақынның лирикадан оқиғалы, көлемді шығарма жазуға ойыса бастағанын көрсететін маңызды еңбектері – поэмалары.   Ақын-ның “Масғұт” поэмасы да – жаңа ойға құрылған шығарма. Масғұт өзінің ізгі ниеттілігімен тонаушылар озбырлығынан жәбір көрген шалды қорғап қалады, яғни жазықсыздарды қорғау – Масғұттың негізгі ұстанымы. Осы “Масғұт” поэмасының мазмұны М.Әуезовтің айтуынша, И.Тургеневтің “Восточная легенда” әңгімесімен мазмұндас. И:Тургенев аңыздық сюжет желісін Джиаффардың зәбір көріп жатқан ақсақалды құтқару  ісіне құрған.	Ал Абай аңыз сюжетін жаңа бір ой айту үшін пай-даланған.  Абайдың аяқталмай қалған “Әзімнің әңгімесі” поэ-масы араб ертегісі “Мың бір түндегі”  Хасан зергердің әңгімесіне ұқсайды. Ақын хикаяны түгел баяндамай, алданған жас зергердің оқиға тарихын береді.Адамгершілік идеясынан туған пікірлерін мунда да ескі аңызға жаңа мән бере отырып жеткізеді. Қалай да бай болуға құмартып, оңай олжаға кенелмек болған жастың аңғалдығын сынай отырып, ақша құмар жылпостардың қолындағы оңай олжаға айналарын көрсетеді, олар болса, адам тағдырымен санаспай, алдап, өлімге айдап, сол арқылы байлықтарын молайтуға ұмтылады. Кішкене оқиғадан ақын үлкен ой түйеді.
Абайдың қарасөздері мен нақылдары
Бұлар ақынның өлеңдерімен өзектес жатқан, оларды  мазмұны  жағынан толықтыра түсетін жаңа әдеби түрмен жазылған туындылар болып саналады. Абайдың қара сөзге бет бұруы замана талабынан туындаған еді. Ғылыми  трактат, тастих ретіндегі шағын үлгілерін, Жәмидің қарасөз үлгілерін  есте ұстағаны даусыз. Сүйіншәлиев сынды ғалымымыз Абайдың қарасөздерінде прозаның мынадай шағын үлгілері бар дейді:  1. Өсиет-ғақлияға Абайдың адамгершілік, мораль, мінез-құлық туралы мысал жөнімен келетін  эссе ретіндегі сөздері мен  діни ғибрат ретіндегі  біраз дидактикалары жатады. “Он үшінші”, “Жиырмасыншы”, “Жиырма сегізінші”, “Отыз сегізінші” сөздері;   2. Тастих /утверждение/ немесе философиялық трактат. Бұған дүниеге көзқарасын білдіретін ғылыми пікірлер айтқан эсселері жатады: “Жетінші сөз”, “Он жетінші сөз”, “қырық үшінші сөз”, “Қырық бесінші сөз”.  Бұдан өзге  “Жиырма жетінші сөзі” мен “Отыз сегізінші сөзі” де трактаттқа ұқсайды, түрі жағынан сәл бөлектеу, өсиет-сұхбат ретінде, диалог, кеңес сөз үлгісінде жазылған.  3.  Нақыл , тұспал сөз. /афоризм, изречение/ . Бұл сөз-дер өлеңдерінде де жиі кездеседі. “Сақалын сатқан кәріден еңбегін сатқан бала артық”, “Отыз жетінші сөз”; “Жиырмасыншы сөз” .
4. Әңгіме,кеңес ретіндегі  диалог, монологтары. Не екі адамды, не өзімен кеңестіре отырып, біреуге сұрақ қойып, оның жауабын тыңдайды, не өзі жауап береді, не жауабы белгілі сұрақтар қояды. “4”,”5”,  “8”, “9”,  “10”, “12”,  “25”,”	“27”,  “”31”,  “32” 40”.
5. Публицистикалары: “1”, “2”, “3”,  “14”,  “24”, “26”, “29”,  “33”, “39”  “41”, “42” және  “Біраз сөз қазақтың майдан шыққаны туралы” мақаласы.  Публицистика – мерзімді баспасөздің пайда болуына байланысты туған жанр болғандықтан, мунда саяси-әлеуметтік, мемлекеттік, қоғамдық маңызы бар мәселелер  қозғалады, жағымсыз құбылыс, мінездер сыналады, кейде ғылыми мәселелер де көтеріледі. Күнделікті қажетті бір мәселені қысқаша баяндап беру де мақалаға тән қасиет. Памфлетте ирониялы күлкінің, сатираның элементтері басым болып, адамшылыққа жат қылықтарды сынау  көп кездеседі, осыған “6”, “11”,  “22”, “41” сөздері ұқсайды.  Қырық бес қара сөзі арқылы  Абай өз заманының бұқарашыл публицисі болды, бұл жанрда  Шоқанның орыс тіліндегі шығармалары барлығы аян. “Отызын-шы сөзінде” Абай “қырт мақтанға” сипаттама беріп, бейнесін көз алдыңа елестетеді. Абай қолданған қарасөздің кей үлгілері ертеден бар ескі формалар, мұнда басты орын мазмұнға берілген. Қазақ әдебиетінде белең алып келе жатқан шұбалаңқы ескі стильге Абай сынмен қарап, өз үлгісін ұсынды. Абай қарасөздерінің көпшілікке танымал  стильдік ерекшелігі– лаконизм, белгілі ойды қысқа, анық, нақты етіп айту қасиеті. Екінші ерекшелігі – нақыл сөзділік /афористичность/, үшіншісі– публицистикалық дидактизм,
Абай – музыкалық шығарма жазған композитор. Ақынның музыка саласындағы өнерін А.Жұбанов “Замана бұлбұлдары” /1963/ еңбегінде кеңінен талданған. “Май” және  “Тор жорға “ деген күйлері бар. Абайдың өскен ортасы мен ата-бабаның қалыптасқан тәрбиесі. Абайдың ақын ретінде қалыптасуына әсер еткен жағдайлар мен орта. Абай сусындаған қайнар көздер: қазақ халық ауыз әдебиеті, орыс әдебиеті, шығыс әдебиеті. Абайдың әлеуметтік қызметі. Абайдың аудармалары: Крылов. Лермонтов, Пушкин шығармалары. Абайдың өлеңдерінің жариялану сипаты. Абай өлеңдерінің өзіне дейінгі ақындар мұрасынан өзгешелігі. Абайдың қазақ өлеңінің құрылысына енгізген жаңалықтары. Абай өлеңдерінің көркемдік ерекшеліктері. Абай өлеңдерінің тақырыптық ауқымы. Абайдың қара сөздері.
Абайдың адамгершілік туралы ой-пікірлері. Абай шәкірттері. Абай және қазақ әдебиеті. Абай мұраларының әлемдік кеңістікке шығуы. Абай шығармаларының насихатталу деңгейі. Абайдың көркем әдебиеттегі бейнесі. Абайдың философиялық көзқарастары.