8-дәріс. ХІХ ғасырдағы дәстүрлі айтыс өнері.
1. Шөже Қаржаубайұлының әдеби мұрасы.
2. Орынбай Кертағыұлы мен Мәделі Жүсіпқожаұлы шығармашылығы.
3. Майлықожа Сұлтанқожаұлының әдеби мұралары.
4. Сара  Тастанбекқызының шығармашылығы
5. Айтыс ақындарының өзіндік ерекшеліктері.
1808-1895 жылдар аралығында өмір сүрген Көкшенің атақты ақыны Шөже Қаржаубайұлының  мұрасы туралы ғалымдарымыз аз пікір білдірген жоқ. Ол қазіргі Көкшетау облысы, Қызылту ауданында кедей отбасыда дүниеге келген. Аталары – қуандық. Әкесі құл, шешесі күң болғандықтан, олардан ерте жетім қалған  бала малайлық өмірдің ауыртпалығын көріп өседі. Айтысқа қатысқан ақындар  оны қаңғырған қырғыз, кептар соқыр, тегі құл мен күң деп кемітсе де ақын оған мойымаған, өнері арқылы өзгелерді ықтырып отырған, “Дүржан үйінде” деген бір өлеңінде ақын өз өмірін былай  суреттейді:
Атым – Шөже, баласы Қаржаубайдың,
Үйде жарлы болсам да, түзде баймын.
Асығымнан алтынға бөлесең де,
Дүние жүзін көрмеген сор маңдаймын.  Ақын көбіне арнау өлеңдер шығарған, айтысқа қатысқан, қоғамдық мәні бар мәселелерді  орынды көтеріп отырған. Оның Балта, Кемпірбай, Орынбай, Таз бала, қыз ақындармен айтыстары сақталынған.	Әрбір ақынның мінін ол да беті не басып, қарсыласына  өтімді тойтарыс беріп отырған. Алшынбай  туралы: Жылың – қой, келдің Балта Елу төртке, Бойыңа қартайғанда өсек ертпе, Құсбектің төрт қара атын параға алған, Алшынбай не аймар екен ақиретте?! –, деп. түйреп, Құнанбайға да сөзін өткізеді: Жалғыз соқыр халқыңа тиышсыз болса, Құтылсаңшы мына отырған Құнанбайдан. Шөженің бізге жеткен біраз толғау, арнаулары бар. “Арқадан шығып едім Ноғайға еріп”, “Дәуеке, осынша не қылды бейілің қашып”, “Домбыра шыққан тыңқылдан”, “Жиылған көп жамағат отыр қоршап”, “Ассалаумағалейкум, қара Бәйтік”, “Бәйтікке”, “Кім өлсе, соған түсер заман ақыр”, “Қосқұлаққа”,”Ерден батырға”, 1931 жылы С.Сейфуллиннің “Қазақтың ескі әдебиет нұсқалары” /1931/ жинағында Шөженің біраз толғаулары бар. 1961 жылы “18-19 ғасырлардағы  қазақ ақын-жазушыларының шығармаларында” бір топ өлеңдері беріліп, Х.Сүйіншәлиев “Жұлдыз” журналының үшінші санына  “Шөже ақын” деген мақала жариялады.
Орталық Қазақстандағы қарауыл елінен шыққан белгілі ақын Орынбай Кертағыұлы 1813-1890 жылдар арасында өмір сүрген. Көкшетау облысы, Айыртау өңірі, Ақбас көл мен Сары өзен бойында дүниеге келген. Ақындық өнерімен елге ерте танылып, 10-15 жасынан ел аузына ілінеді, ойын-сауықтың гүліне айналады. Оның Шортанбай, Арыстан, Сералы, Тоғжан, Ақан сері, Шөже, Дана сияқты ақындармен айтысқаны туралы мәліметтер бар. Ақынның Қожамен айтысы 1883 жылы Я.Лютшьтің “Киргизская хрестома-тиясында” /124-126-беттер/ жарияланған. Оның Арыстанбай ақынмен айтысы Сәкеннің жинағына да енген. 1929 жылғы “Жаңа әдебиет” журналының 12-санында басылды.  Оның Серкебаймен  айтысы ерекше, мунда ақын шала діндар молда-лардың құлқынқұмарлығын айтады: Момынның малын жейді зекет алып, Кеңісте кеткен аузы  қалыптанып... Қожа біткен Сыр-Қуаңға барған шығар, Елді алдауға құранын алған шығар. Алты алаштың баласын  қойдай сауып, қоржын салған қожадан қалған шығар.  Оның айтыстан өзге мақтау сипатындағы арнау өлеңдері де баршылық. “Базылға”, “Ерден батырға” өлеңдері осы топқа жатса, екінші топқа сын-сықақ ретіндегі  мына өлеңдері жатады: “Нүркей ақынға”, “Бексұлтан байға”, “Бари ахунға” айтқандары. Ақынның халықтық салт негізінде шығарған Шоқан  қазасына  қатысты  Шыңғыс пен Зейнепке естіртуі, ауырып жатқан Жазы бидің көңілін сұраулары сақталған. “Жүз жұлдыз”, “Адам атаның жайы” деген көлемді толғаулары да бар.  “Адам атаның жайы” толғауы діни аңыздар негізіне құрылған. Айтысқан ақындарына берген мінездемелеріне қарап, ақпа ақынға тән табан аузында сөз табар шеберлігін байқаймыз.
Әрі батыр, әрі ақындығымен аты шыққан біртуар талантты ақынымыздың бірі 1816-1888 жылдары өмір сүрген Мәделі Жүсіпқожаұлы. Туған жері  қазіргі Шымкент облысының, Қызылқұм ауданының Қожаторғай совхозы/ Ақбұлақ болысы, Бадам жері/. Арғы атасы да, өз әкелері де дәулетті елге танымал кісілер болған, сондықтан ақын діни медреселерден  оқып, сал-сері болып өседі. Құранды да, қолына түскен өзге кітаптарды да тез  жатттап алу  қабілетімен ерекшеленіп, шығыс хиссаларын, аңыздарын оқып, ел аралап, өнерпаздармен кездесіп, айтыстарда болады. Ақыннан бізге 1500 өлең жолдары ғана жеткен.  Жеке өлең, толғау, арнау, айтыс  болып келетін ол туындылары мыналар: “Батырбек пен Байзаққа”, “Ахмет төреге”, “Төре түйесінің сөзі”, “Майлыны  мұқату”, “Батыр бір оқ”, “Тұрмысың аман-есен Ордабасы-ай”, “Айналайын  әзірет”, “Бір Жан жоқ болыстыққа талас емес”, “Қанайға”, “Шәріпке”, “Кетпейді бастан бұлт, күн жайланып”, “Тегін алған күң еді”, «Көпестер шана шегер арбасына”, “Әуелі қылсын баян сөз басына” т.б.
Нағашысы – шаншар руының белгілі шешені Қызыл би, әйелі  атақты Кенесарының қарындасы–Қалипа, өзі батыр, өзі балуан Мәделі мал үшін ешкімнің  көңіліне қарап сөйлемейді, өзі би, өзі көсем, басым сөйлеп, батыл қимылдайды. Дүниедегі өзгерістерге өзіндік санасы айқын, ермесе де ер туге қайраты бар адам. Оның 1878 жылы Түркістан уәлаяты” газетінің үшінші  санында  басылған  “Бір жан  жоқ болыстыққа талас емес” деген 96 жолдық ұзақ өлеңінде болыстыққа таластың  қазаққа тиімсіз жақтарын көрсетеді, ел ынтымағын бұзушыларды мінейді.
Алғашында  ақын қазақтың Ресейге қосылуына қарсы болғанымен, ақын өз пікірлерінен қайтады. Халыққа қан төгістің қажетсіз екендігін түсіндіреді.Осыны пайдаланған  генерал-губернатор Кауфман болыс етіп те оны тағайындайды. Бірақ ақын бұл мансаптан өзі бас тартады. Болыстық қызметте тұрып еліне еңбек сіңіре алмасына көзі жеткен  ақын сол болыстардың  елді қанаушылар екенін жақсы біледі. Замандастарының бойынан қайтсем де көп қармап қалсам деген тілекті  көбірек байқаған ол замана тәртібіне наразы болады.
Мәделі күрескер ақын болғандықтан, халықты тәуелді болмау жолында болды, осы мақсатпен Бұхара хандығынан таяныш іздеген кезі де болды. Қоқандықтармен соғысып жатқан Бұхаралықтардың бір оңтайлы кезін тауып, еліне қайтады.  Аллегория өмірде кездесетін келеңсіздікті тап басып көрсетуде. Майлы ақынның айтуынша, Мәделі  көзсіз ер болған, Түркістанды қорғап, сатылымпаздарға қарсы күресіп, ел ішіндегі тартыстарды реттеуге қатысып отырған.  Халық     қоқанның зорлық-зомбылығына қарсы ашық күреске шығады, оларды Мұсабек, Ырысқұлбек, Мәделі батырлар бастап, Мырзаби бастаған хан зекетшілерін қырып салады да осыдан екі ел арасында үлкен дау басталады. Қару-жарақтарына сүйенген хан зекетшілері керекті алым-салықтарына қанағаттанбай, елдегі қыз-келіншектерді зорлап, елді әбден талан-таражға ұшыратады. Қоқандықтар Мырзабидің құнын алмақ болып, қазаққа жаулық-тарын бастағанда Мәделі хан алдына өзі барып, Мырзабиді өзі өлтіргенін айтып, жазықсыз елді қанды қырғынға ұшыратпауын сұрайды. Дүрліккен елдің  қаһарынан сескенген хан Мәделіге кешірім жариялап, елді тыныштандыруды оның өзіне тапсырады. Ақынның бұл әрекетін халық аса жоғары бағалап, ол туралы аңыздар пайда болады, соның бірі  Ж.Жабаевтың “Ханым сұлу” шығармасы. Аңыздағы жігіт прототипі  Мәделі болса, Ханым сұлу – Айым сұлу– Сапақ дегеннің қызы, Мұсабек Қалдарбекұлы батырдың қарындасы екен/ ал Рысқұлбек Шонайұлы – дулаттың ысты елінен шыққан батыр/ . «Шәріпке айтқаны» мысал өлең үлгісімен жазылған.
Майлықожа Сұлтанқожаұлы (1835-1898) Шымкент қазіргі облысы, Қызылқұм жерінде туып өскен. Әкесі шағын шаруалы, қожа деген атына лайықты күн көрген жан екен. Әуелі үйде, кейін өз бетімен ізденіп, оқу оқыған. 14 жасқа келгенінде ата-ансынан бірдей жетім қалып, Есехан деген жеті жасар інісін жетелеп жан бағады. Тек ержете келе ақындығымен елге танылып, 20 жасынан сөзге араласады. Дәстүрлі ақындық мектеппен бірге, өзінің сауатын молайтып, шығыс әдебиетін оқуға, оның кей үлгілерін таратып айтуға төселеді. Көрші елдердегі мәдениет ошақтарын аралап, Бұқар, Самарқан, Ташкент сияқты қалаларда болып, шығыс шайырлары еңбектерімен танысады. Қазақ еліндегі өзімен тұстас Дулат, Шортанбай, Мәделі, Молда мұсалармен пікірлес болып, Айман, Гүлханым, Жаныс деген ақындармен сөз қағыстырады. Ол 1860 жылдары  Әулиеатаға келіп, Сыпатай батыр асында Сүйінбаймен сөз  қағысады. Бұл жыр 1929 жылы «Жаңа әдебиет» журналына басылған. Көлемі – 68 жолдай, Онда басқа рудан келген қонақтардың күтімсіз қалғаны сөз болады. Майлы шығыс әдебиетін өз бетімен аударуға да күш салған. Діни қиссалардың сюжетімен дастандар да жазған. «Зарқұм» үлгісімен «Абдолла бала» дегенді жазған, «Тотынаманы» өзінше ықшамдап толғаған.  Оның толғаулары баспа бетін ерте көрген. 1883 жылы Ташкент қаласында басылған «Қырғыз хрестоматиясы» жинағында Майлының бірнеше ұзақ толғаулары бар. Олар: «Райымқұлға», «Қасқыр», «Ноғай мырзаға», «Үш жігіт» деп аталады
Ақын түсінігінше, әйелдің өмірдегі орны өзіне бөлек. Әйелдің жақсылығы тек көркінде ғана емес, ақылында, өнерінде, адамгершілігінде. Жақсы әйел ер жігіттің таусылмас қазынасы, шын досы. Ол жаман әйелдің де бейнесін жасайды: Жаман болса қатының, Ұқсайды тілі шешекке, Ызаға толар қос өкпе, Әр жұмсты қылғанда, Жолықтырар кесетке.. Арманда өтер өмірің...  Майлы адам  өмірін жан-жануарлар өмірімен ұштастыра да жырлаған. Оның «Бұлбұл» өлеңінде еңбеккер үшін табыс тауып, қыс қамын жаар шақты бекер өткізбе делінген. Бұл Крыловтың «Құмырсқа мен шегіркесі» іспетес. Кенесары баласы Ахмет төрені таяқтап қуса да, жем дорбаға  көз тігіп, үйден шықпайтын жемсау мәстекке теңейді. «Не жүйрік өтті дүриеден»,  «Осындай бұл адамның өмір жасы» толғауында да ол адамның 20 жаста жетіліп, қыранша қалықтарын айтып, кәрілікке қарсы қояды.
Майлықожа өлеңдерінде басқыншы жауға деген наразылық анық, Қоқандықтарға қарсы айтылған кей термелерінде Қоқан басқыншыларына қарсы күресте қаза тапқан батырларды ардақтап, Мұсабек ерді дәріптейді, ерлік дәстүрді өнеге етеді.
Майлы өлеңдерінде еңбек тақырыбы ерекше көтерілген. Болашақтың тірегі еңбек екенін ескертіп, жастарды кәсіпке, диқаншылыққа баулиды.
Майлы толғаулары ақыл, нақыл, дидактикаға толы. 1972  жылы «Жазушы»  баспасынан шыққан кітабы «Нақыл» деп аталған( құрастырған – Әсілхан Оспанов). Ақын « Тәтті жырым төгілсін» өлеңінде  негізгі мақсаты өнерімен халыққа қызмет ету екендігін жеткізеді. Ал «Ақынның анық жүйрігі» толғауында өнер шеберлеріне талап қойып,  өлең терең тебіреніс, еңбек жемісі болуы керектігін ескертеді. Қазақ ақындарының негізгі қасиеттерін санамалай еліп, «жақсы ақын», «жаман ақын» деп екіге бөліп,  әр қайсысының өзіндік  образын жасайды.
Майлықожа - табиғат жырларын алғашқы жырлаушылар-дың біріне жатады, «Жылдың төрт мезгілі» атты арнайы жыры бар. Жыр мазмұны адам өміріне қатысты. Ақынның өлеңдеріне талдау жасар болсак, оның ой мен сөзге тең ұста ақын екенін көреміз.
Қазақ қыздарының ішінен суырылып айтысқа шыққан, сөз өнерінің жүйрігі саналатын Сара Тастанбекқызы /1853-1907/ қазіргі Талдықорған облысы, Ақсу ауданы, Матай-Қаптағай елінде  дүниеге келген. Әкесі өліп, немере ағасының, Жайсаңбек-тің қамқорлығында  болған. Ауыр тұрмыс, жоқшылықтан шешесі Уазипа, інісі Сахари ерте өледі. Зерттеуші Тәңірберген Қалилахановтың айтуынша, Жайсаңбек бұзықтар қолына түсіп, өзін де, өзгелерді де азапқа қалдырады. Сара Біржан ақынның көмегімен Жиенқұлдан азат болып, Бекболдан бес бала сүйіп,өмір кешкен, сүйегі Қапал ауданындағы Қарашоқы зиратына қойылған.
Сара зерек, алғыр ақындығымен ел ішінде құрметке ерте бөленеді, оның бір киерін ағайын-туыстары бүтін етуге тырысқан. Ілияста айтылатын: Қобызшы Молықбай шал Матайдағы, Матайда Кенже-Тұңғат Сақаудағы. Қазақта қобызшының қалғаны сол, Күйші еді майпаңдаған бақайшағы,- деген қартттың өнерін тамашалаған. Қолына он жасынан домбыра алған қыз сөз бен саз сиқырына ерте жетіледі. Он бес жасында сұлулығымен көздің құрты болса, ақындығымен де Ниязбек, Мәулімбай, Арыслан т.б. айтысып, өзін жаттықтырып, ел аузындағы сөзге айналады. Он үш жасында оны атастырған кеміс, кексе Жиенқұлдан құтылу жолын ойлаған Сара шаршы топ алдында өз басының мұңын айта бастайды, «ағайын, аясаңдар, дертімді жаз» деп, ел ішінен жанашырлар іздестіреді. Батыл сөздер айтып, өз шерін ән-жырға қосады. Ел жақсылары - Арнай, Телібай, Мүсәпірлер Тұрысбек қажының алдында Сараны қорғауға дәрменсіз. Сондықтан Сара өз арызын қажының аулына барып айтуды жөн көреді. Тұрысбек пен Есімбектің аулындағы жиын-той, думанға барып ән салып, ел әкімдерінен Жиенқұлдан құтқаруды сұрайды.
Мұңымды әнмен айтам жылай-жырлай,
Қажыға қажы қоскан шыдай алмай.
Өшетін көрінеді арман оты,
Қоржиған Жиенқұлды құдай алмай.
«Ешкіөлмес» жайлауындағы Есімбек болыс аулында бай бәйбішесі Шәлипа Сараға отау тіккізіп, өз үйінің қасына алып, қадірлі қонақ етеді, өнерін тамашалайды. Сараның ақындық аты мен қалыңмал құрбаны ретіндегі зарын жалпақ қазақ даласы естиді / Орынбай, Әсет,Әріп, Жүсіпбек, Біржан, Абай/.
Зерттеуші Х.Сүйіншәлиев Біржанның Сараны іэдеп келуіне Абай әсері болу керек дейді. Себебі, Әбдірахман өлгенде, Мағауияларға сый көрсетіп, Абайға өлеңмен көңіл айтады, хат жазады. Абай есімін кейінгі өлеңдерінде құрметпен атайды.
Біржанның келуі, айтысуы Сараның тағдырының шешуші сәті болады. Дегенмен жас кезіндегі дерт оның 1907 жылы үзілуіне әкелген.
Көп уақыт осы айтысты Әріп ақын өз жанынан шығарған деген сөз болды. Ақиқатты ашу үшін көп ізденген зерттеуші-лердің бірі Қалилаханов Тәңірберген Сара ақынның шығарма-ларын жинақтап, 1980 жылы «Тордағы тоты» деген өлеңдер жинағын шығарады. Сара «Тағдыр тәлкегі» толғауында өзінің жетімдік шағын қыс ызғарымен қатар салыстыра береді, Жайсаңбектің амалсыздан Сараны Жиенқұлға беруге келіскенін баяндайды т.б. «Жүрек» атты романтикалық лирикалық дастанында жергілікті халық аңыздарын жырға қосып, түнде қыз Қапал тауындағы «Баянжүрек», «Сайын бөлек», «Қоңтәжішоқы» деген төбелерге шығып, өзіндей аяулы ғашықтармен, махаббат үшін шейіт болғандармен тілдеседі. «Аққу», «Ортақ мұң», «Қарлығаш», «Қош бол, елім», «Ашындым» өлеңдерінде Сара өз өмірі, мұңдылардың зарын, халық пен билеушілер қарым-қатынасын өзек етеді. «Қарлығаш» өлеңінде Әріпке арнап жұмбақтап жауап қайырып, ғашықтығына жауап бермейді. Айтыстың болған жері мен өзінің диалогтарын қайта жырлап берген адам Сараның өзі. Айтыс өткен соң, бір жылдан кейін Сараның өз аузынан Жүсіпбек қожа жазып алып, баспадан шығарған. Біржан мен Сараның ақындық атын көпке жайған бұл айтыс 1871 жылы өткен.Сұлу қыздың сөзге шешен,мінезге бай, ақылды да дара екенін байқаған біржан қызды мақтай отырып, осындай жанды қалай қорлыққа қиясыңдар деп,араша түседі.Әлеуметтік теңсіздік мәселесін көтерген бұл айтыс идеялық мазмұны, көркемдік ерекшелігі жағынан өзге айтыстардан биік тұрады.
9- дәріс. ХІХ ғасыр әдебиетіндегі Қоқан езгісіне қарсылық сарынның қалыптасуы
Мәделі Жүсіпқожаұлы. 1816-1888 жылдар аралығында өмір сүрген. Шымкент облысы, Қызылқұм ауданы, Қосжарсуат мекенінде туған. Қазіргі Оңтүстік Қазақстан облысы, Арыс өңірі. Ол қазақ топырағындағы әрі батыр, әрі ақын азаматтардың бірі. Арғы атасы Желқожа, өз әкесі Жүсіпқожа елге мәлім, дәулетті адамдар болған. Сол дәулетті пайдаланып Мәделі діни медреседе оқыған. Ескіше хат танып, өлең-жыр жазып,ауызша да айтып, шығарып та жүреді. Ол әр нәрседен хабардар болып, кітап оқып, өлең айтып, сал-сері босып өседі. Құран жаттау оның діни қабілетін жаскезінен ақ дамытады. Сол кездегі Шығыс әдебиетінің көркем үлгілерін, әсіресе қиса дастандарды жатқа айтады. Халық творчествосын, Шығыс классикалық әдебиетін игерген. Оқудан қолы босаған сәттен ескіше жазумен, өлең жазумен айтсқа түседі. Он бесжасынан бастап суырыпсалмалық өлеңге жаттығады. Әсіресе, өзіл-оспақ, тақпақ, домбыраға қосып өлең шығарып, айтатын болған. Сол меңгерген өнері ақындық өнерін қойып, молдалық құрған кезінде де ешкімге сөзбен шалдырмауға көмектесіп отырған. Өзі тұстас талай ақын – жазушылармен айтысқа түскен. Мәделі дәулетті ортадан шыққаннан кейін, ешкімге тәуелді болмаған, ешкімнің сойылын соқпаған. Ақынның нағашысы атақты Шаншар руының белгілі шешені, Қызыл би, әйелі Абылай ханның тұқымы, өмірі соғыспен өткен Кеңесарының қарындасы Қанипа болған. Мәделі өте алғыр, өжет, қайратты, тілі қатар жүретін адам болған. Ер жете ел қамы үшін атқа мініп, Қоқан өктемдігіне қарсы күрескен. Әрі батыр, әрі ақын ретінде танылған. Патша отаршылдығына да наразылық білдірген. Елдегі алауыздыққа, жағымпаздыққа қарсы күрескен. Ақынның көптеген өлең-жырлары, толғаулары, айтыстары қолжазба күйінде Қазақстан Республикасы Орталық Ғылыми кітапханасының қорында сақталған. Мәделінің шығармашылық қызметіне алғаш баға беріп, мақала жариялап, оқулыққа енгізген профессор Х.Сүйінішәлиев. Кейін ақынның аздаған шығармалары М.Ө.Әуезов атындағы әдебиет және өнер институт қызметкерлері құрастырған «ХІХ ғасыр қазақ поэзиясы» атты жинақта басылды (1985ж). Майлықожа Сұлтанқожаұлы. 1835-1898 жылдар аралығында өмір сүрген. 1835 жылы Шымкент облысы, Қызылқұм ауданында туған. Қазіргі Оңтүстік Қазақстан облысы Отырар ауданы, Қожатоғай ауылы. Жасынан ауыл мектебінен ескіше хат танып, өз бетімен білім алған, қазақ поэзиясының дәстүрін меңгерген. Шығыс әдебиетімен жақсы таныс болған. Кейін оның кейбір үлгілерін қазақ тілінде де жырлаған. Өлең өнеріне жетік, нақыл-ақыл сөздерге шебер, шешен саналған. Өлеңді ауызша да, жазбаша да шығарған. Айтысқа да түскен. Көптеген арнау, толғаулар шығарған. Майлықожаның қалдырған әдеби мұрасын жанры мен мазмұнына қарай төрт тақырыпқа бөлуге болады: ғибрат, нақылдар («Жолдас болсаң жақсымен», Жақсы адам қартайса», «Құлақ салған халайық»); арнау өлеңдер («Тұрлыбекке», «Ахмет төреге», т.б.); дастан, мысалдар («Қасқыр», «Үш жігіт», «Топынама», «Аңқау мен қу»); айтыстар (Құлыншақ, Гүлжаным, Мәделі қожа, Күдері қожа, Сүйінбай). Майлықожаның бес өлеңін тұнғыш рет 1883 жылы Я.Лютин құрастырып, Ташкентте бастырған «Қырғыз хрестоматиясы» атты жинаққа енді. Одан кейін Оспанұлының зерттеуі арқылы біраз шығармалары баспа бетін көрді. 1973 жылы «Нақылдар» жинағы шықты. Ол шығармаларында Қоқан хандығына қарсы күрескен елдердің, аштық жылдарындағы қазақ халқының күйзелісін, еңбекке, елге шексіз сүйіспеншілігін жырлайды. Майлықожа ақын жыраулықпен қоса ауыз әдебиеті үлгілерін жазып жинаумен де шұғылданған. Ақын шығармалары «Үш ғасыр жырлайды»(1904), «Бес ғасыр жырлайды» (1985)», Ай, заман-ай» (1991) кітаптарында және «Нақыл» (1973) атты жинағында жарияланды. Құлыншақ Кемелұлы. 1840 жылы қазіргі Шымкент облысы, Созақ ауданы, Жартөбе ауылында туған. Ақын өз бетімен ізденіп, ескіше сауатын ашады. Шығыстың қиса-хиқаяларын, классикалық әдебиетін көп оқыды. Өз жанынан өлең шығарып, терме, жыр айтады. «Көлбайға», «Дүйсенбі датқаға», «Құдды мініп, құланды құрықтап жүр» дейтін толғауларында ел билеген пысықтардың зұлымдықтарын бетіне басады, жүгенсіз іс –әрекеттеріне наразылық білдіреді, үстем топқа қарсы күреске ел бастаған батырларды дәріптейді. Сөз өнерінің құдіреті, ақындар дәстүрінің жалғасуы «Шырын шекер» дастанында, «Оңдыбайға», «Майлыға», «Мәделіге» т.б. өлеңдерінде көрінеді. Құлыншақ сыр бойын, Жетісу өлкесін аралап, Майлықожа, Шөже, Тама Берекет, Молда Мұса, т.б. ақындармен айтысқан. «Алпамыс» эпосының көркем, толық нұсқасын айтқан. Жамбыл Жабаев Құлыншақтың ақындық шеберлігін жоғары бағалаған. Айтысқан ақынына мін таққыш, табан асты сөз тапқыш Құлыншақ халық ішінде беделді болған. Оның шешендігіне, шыншылдығына ел риза болып ардақтаған. Әсіресе, заманындағы билікті қолына ұстап, өз дегенін істеп, еш нәрседен шіміркенбейтін қара пейіл үстемдерді, сараң байларды өлтіре әжуалап отырған. Сондай-ақ әлеуметтік, қоғамдық мәселелерді көтеріп, адамгершілік ақылдар айтқан.