2-дәріс. Зар заман поэзиясы.Дулат Бабатайұлы шығармашылығы
Дулат шығармаларының ішіндегі ең күрделісі «Еспембет» поэмасы. Оның әлеуметтік лирика, дидактикалық поэзияға ғана емес, сюжеттік шығармаларға да шебер екендігі кӛрсетеді. «Еспембет» - сюжетке құрылған шағын ғана поэма. Оның көркемдік қасиеті де осы шағындығында. Кӛп сӛзге салынбай, поэмада суреттелетін кӛп оқиғаны аз жолға сыйғызып кӛрсеткен. Елін қорғап, ел үшін жауына оқ ататын батыр ұл, елді әділ басқарушылар болса деген арман, тілектерінің сәулесі ретінде «Еспембет» поэмасы туғанға ұқсайды. Поэманың сюжеті: жетім Еспембет нағашысы Ер Қосайдың үйінде тәрбиеленеді. Есейген соң нағашысының елінде жүруе арланып, ол ӛзінің туған жеріне кетуге рұқсат сұрайды. Нағашысы Қосайдың ұсынған сыйлықтарынан бас тартып, тек Ақбӛрте тайды беруін сұрайды. Нағашы атасы Ер Қосай ақ батасын береді. Атасының батасын алып, ӛзінің туған жеріне келгесін, ағайындары ұнатпай, онша елемейді. Арада 3-4 жыл ӛткеннен кейін, тай Ақбӛрте бесті болады. Сол елде болғаннан кейін бәйгеге қосады. Сол бәйгеден жалғыз ӛзі озып келеді де, оның бәйгесіне тігілген жүз тайлақты бес Сыбанның ұлына Еспембет бөліп беріп,
Шақырып алып Еспембет
Ақтамберді қолбасын
Бес Сыбанның ұлына
Ортаға салды олжасын.
Жүз тайлақты есептеп
Біреуін де алмады.
Осы жолдардан-ақ өзінің ірілігін, мырзалығын көреміз. Осы оқиғадан кейін көзге түсіп, ауызға ілігеді. Қаракерей Қабанбай, Байжігіт, Ақтамберді батырлар қалмаққа қарсы жасақ құрып, қол жиғанда, жас жігіт Еспембет те бірге аттанады. Қалмақпен шайқасқан жерде, ұрысқа алты жүз рет кіріп, талайды тұралатқан, тап сол күні жекпе-жекте қазақтан сегіз батырды бір өзі өлтірген қалмақтың батырына Еспембет жалғыз ӛзі қарсы шығып
Жетіп келіп Еспембет:
- Ақтамберді ер, - деді,
- Мен барамын сіз үшін,
Кезегіңді бер, - деді.
Жас санама, бас сана,
Қайратымды көр, - деді.
Ақтамберді қарт батыр
Қол жайып бата берген.
Тотан шығып жөнелді
Найзаға таққан шоқтай боп,
Ақбөрте кетті құнтиып
Садақтан тартқан оқтай боп,
Қанға сусап қалмақ тұр
Обатұғын оптай боп.
Еспембет келе сөйледі,
Ерлікке сай қайраты,
Қаруға сай амалы:
«Сен – қалмақтың қабаны.
Қарсыңа қалай жіберді
Қазақ саған баланы?
Қазақ сені қорлады,
Баладан тӛмен санады
Жігерің болса, қайраттан,
Баланы саған балады.
Ағаштан жұлып алмадай
Басыңды бала алады»,-
деп қалмақтың намысан тиіп, ащы тілімен мұқата білді. Осы сөзден кейін Еспембетке жігерленіп, қалмақты қалайда жеңу керектігін ойластырды. Сол кезде қалмақтың батыры ашуланып, тістеніп, екі ұртына қан толып, шыдай алмай Еспембетпен қылыштасады. Қылыштары жарқ-жұрқ етіп, денелері қанға боялып, екі батырдың жекпе-жектегі ерлігін Қабанбай, Ақтамберді сынды бытырлар жандарын шүберекке түйіп, ел үшін туған ерім деп Еспембетті қолдайды. Иә, күрес үстінде жеңіліс пен жеңіс бар. Біреуі озып шығатыны шындық. Қазақтар мен қалмақтардың арасындағы күресте Еспембет ӛзінің батырлық ерлігін кӛрсетіп, қалмақ батырын ӛлтіріп, атын олжа етеді. Осыдан кейін рухтанған қазақ қолы жӛпелдемеде шабуыл жасап, қалмақтарды жеңіп, еліне қайтады. Жасынан-ақ халқының жауына қару жасап қызмет етсем деген тілегі орындалады.
Бет бұрып тізгін тартқан жоқ
Жаудың мың мен санынан.
Өле-өлгенше ел болды
Еспембеттің арманы.
Өзімен бірге жасады
Астындағы тарланы.
Бәрін айт та, бірін айт,
Еспембеттей ер қайда?
Еспембеттей ер туса,
Ер күтетін ел қайда?,
-деп Еспембеттің «батыр» деген даңққа жетуімен поэма аяқталады. Қай халықтың болсын адамның адамдық қасиетін кӛрсететін мінез - өз жері, өз елін сүю. Келешекте халқына тұлға боларлық батыр Еспембет те жастығына қарамастан аталық сӛздер айтып, ақыл, парасатының жоғарылығын аңғартады. Эпостарда батырлыққа тән және бір шарт - өзіне серік боларлық атты өзі танып, тақымына басуы. Еспембет бұл сыннан да өтеді. Ақбөртені ол құлын кезінен танып, көзінен таса қылмаған. Жігіттің батырлығын айқындайтын – оның ерлігі. Ерлік әр жерде емес, тар жерде көрінеді. «Ер басына күн туып, етегімен су кешкен, ат басына күн туып, ауыздығымен су ішкен» жағдайларда, кӛпшілік үшін басын бәйгеге тігіп, ӛліміне бел байлап, қалың қолға жол ашады, жауды жеңуге мұрындық болады. «Еспембет» поэмасы қалмақ батырының басын алуымен аяқталады. Бұл шығарма арқылы қазақтар мен қалмақтар арасындағы күресті байқаймыз.
Дулат — қазақ поэзиясының атақты үздігі. Ол өз уақытындағы жан ауыртар мәселелерді  өлеңге түсіруші жыршы ғана емес, сол мәселелерден үлкен әлеуметтік ойлар түйген ойшыл.         
Дулаттың жыр кестесі қазақ поэзиясының жаңа мүмкіндіктерін кеңейткен ғажайып көркемдік әлем болды. Бүгінгі күнге дейінгі қазақ әдебиетінің тарихына қатысты зерттеу-зерделеулерде Дулат ақынның аты назардан тыс қалған емес. Дулат — Абайдың алдындағы жаңа бағытқа ойысқан қазақ өлеңінің зергері. XIX ғасырда жаңғырған, орыс отаршылдығы ойранын салып жатқан уақытты көзімен көрген Дулат — сол дәуір тудырған зар заман әдебиетінің аса көрнекті өкілі.
Қазақ әдебиетіндегі белгілі бір дәуірде жасаған үлкен әдеби мектептің басы — Дулат. Ол өз заманындағы сауатты, білімді және аса танымал, атақты ақындардың бірі болған.
Дулаттың бүгінге жеткен жыр мұрасы шамамен 1500 жолдай деп есептеледі. 1839-1919 жылдар аралығында өмір сүрген Байділдә деген Дулаттың көзін көрген замандасы, оның өлеңдерін жазып алып, қолжазба күйінде сақтап, кейінгіге табыстаған. Оны бүгінгі күнге жеткізгендер — Аббас Байділдәұлы мен Шәкір Әбенұлы.
Дулат Бабатайұлының өлеңдері Қазан төңкерісіне дейін "Өсиетнама" деген атпен Қазанда (1880) басылып шыққан. Баспаға Мұхаметсейіт Сейілұлы дайындаған. Бұл жинаққа өсиет, ғибрат өлеңдер мен толғаулар енген. Жалпы көлемі 800 жолдай.
Дулат ақынның өмірбаян деректері мен өлеңдері кейіннен жиналған. Әдебиет тарихына қатысты еңбектерде алғаш рет көрінуі — С.Мұқанов пен Қ.Бекхожиннің 1939 жылы шыққан хрестоматиясында. Онда ақынның өмірбаяны мазмұндалған.
Қ.Жұмалиев 1940-1941 жылдары шыққан мектеп оқулықтарында ақынның өмірі мен шығармаларын талдап жазған. "Қазақ әдебиеті тарихында" да ақын туралы мол мәлімет бар.
"XVIII-XIX ғасырлардағы қазақ ақындарының шығармалары" (1962), "Үш ғасыр жырлайды" (1965), "Дастандар" (1960), "Бес ғасыр жырлайды" (1989), т.б. жинақтарда Дулат шығармалары басылды. Дулаттың әдеби мұрасына қатысты толымды, жүйелі зерттеу жүргізген, ақын мұрасының ақиқатын қорғау жолында жақсының да, жаманның да бетін көрген ғалым — Ханғали Сүйіншәлиев. Дулаттың әдеби мұрасын мазмұндық, көркемдік жағынан жүйелеп, бағалады, шығармаларын насихаттап, баспа бетіне жариялады. Алғашқы ауыз толтырып айтарлық зерттеудің бірі — "Қазақ әдебиетінің қалыптасу кезеңдері" атты монографиясында. 1959 жылы конференцияда ақын мұрасын бірден-бір қорғап сөйлеген — Х.Сүйіншәлиев.
Қажым Жұмалиев Дулат ақынның шығармашылық мұрасын теориялық, әлеуметтік-саяси және тарихи жақтарын қарастырды.
Дулат поэзиясының көркемдік өлшемі, қымбат құндылығы жайлы Р.Сыздықова мен К.Өмірәлиевтер өз еңбектерінде тереңінен талдады.
М.Мағауин Дулатты өз заманының аса сауатты адамдарының бірі деп, ақынға жоғары баға береді: "Дулат қазақ поэзиясын мазмұн, тақырып жағынан байыта түсті, түр мен көркемдік тәсілдер тұрғысынан жаңа сатыға көтерді."
Бізше, Дулат шығармашылығының ең басты өзгешелік сипаты — ақын өлеңі бірнеше ғасыр ішіндегі қазақ поэзиясының тоғысқан тұсы. Дулатта ескінің түсі де, жаңаның түрі де — бәрі бар.
Х. Сүйіншәлиевтің мына бір тұжырымы әбден дұрыс: "Дулат өлеңдерінің мазмұны мен тілі халық ауыз әдебиетімен ғана үндесіп қоймайды. Сонымен қатар, Абай, Ыбырай, Махамбет, Шортанбай сияқты кейінгі ақындармен де үндесіп, пікірлері астасып жатады".
Дулат шығармаларының сарыны — заманның үні. Ол өз уақыты көтеріп отырған құбылыстарды жырлайды. Дулат шығармаларының шеберлік сырлары шексіз.
