10-дәріс. ХІХ ғасырдағы сал-серілер. Ән өлең. Өнерпаздық, сыршылдық ағым.
1. Сал-серілер туралы түсінік.
2. Жаяу Мұса шығармалары.
3. Мұхит Мералыұлының әдеби мұрасы.
4. Балуан Шолақтың әдеби мұрасы.
ХІХ ғасырдың екінші жартысында қазақтың реалистік жаңа әдебиетінің негізі салынды. (Шоқан, Ыбырай, Абай), аударма өнері дами бастады, қазақ халқының дарынды ұл-қыздары жайлы орыс шығыстанушы ғалымдары жаза бастады. Сегіз қырлы, бір сырлы өнер иелері туралы  осы уақытқа дейін аз айтылған жоқ. Бұлардың бір өзгешелігі шығармалары Қазақстанның бар қиырына тегіс жайылған, қазірде де өміршең туындылары халықтық әнге деген құмарын сусындатуда. Сал-серілердің оқшау бір шоғыры қазақтың ән әлемін жаңа ырғақ, соны сөзбен байытты. Әнді де, өлеңді де өздері шығаратын өнерпаздар әрі сол шығармаларының орындаушысы да болды. Қазіргі тілмен айтқанда, ақын, композитор ,әнші деп айтсақ, бұрын сал-сері деп ардақталды. Олар кейде өнерлі жастардан топ құрап, жүйрік, жорға мінісіп, қызылды-жасылды киініп, ауыл-ауылды аралап ән мерекесін өткізген, кейде осындай топ бірдей киініп, бірдей жорғаларды мінісіп, көрген елдің көкейінде өшпес әсер қалдырады екен.
Қазақ ән тарихына өз атын өшпестей қып жазған өнер тарландарының бірі – Жаяу Мұса Байжанұлы. Ол 1835 жылы Павлодар облысы, Баянауыл ауданы, Жасыбай көлі жағасында дүниеге келген. Руы - Сүйіндік, оның ішінде- Айдабол. Әкесі күйлі жан болғандықтан оны 5-6 жасында  мұсылманша оқуға береді, тоқал  алған соң, анасы Нақыш екеуін бір қойып, бұларға қараспайды. 15- ке келерінде  еті тірі бала оқу іздеп, Қызылжарға бара жатқан қалашыларға ілесіп, саудагер ноғайға жалданады. Үш жылда орысша жақсы сөйлеп, тілі арқасында хат үйренеді, сауатының арқасында газет-журнал, кітап оқып, өзін жетілдіреді. Омбыға оқу іздеп келіп, бірнеше жыл оқиды.Сұлтанғазы Абылайхановтың  үйінде тұрды деген дерек бар, Шоқанмен де жүздескен делінеді. Татар, орыс музыкасымен, биімен танысып, өзгелерге орындайды. Домбыра, скрипка, сырнайға бірдей ол отырған жерін ойын-тойға айналдырып, Қызылжар, Омбы жаңалықтарын елге таратып отырады. Қолдаушы халықпен бірге күндеушілері де көбейеді. Шорманның Мұстафасы атын аударып алғанда  шығарған «Ақ сиса» әні елден елге тарап, ақын даңқын жая түседі. Күшке, озбырлыққа өнерді қарсы қойған оған «Мырза кедей» аты қоса таңылады. «Ақ сиса» әнінің  мәтіні айтылады. Мұса көзі ашық болғандықтан, жергілікті озбырлар үстінен арыз береді, алайда мұның арты оның өзінің 12 жылға Тобылға жер аууына себеп болады, Мұса Петрбор, Литва, Украйнада болады, арбакеш бола жүріп, әскер қатарында біраз ел көреді. Чернияев отрядында болғанында, қашып, елге келеді. Бұрынғы қудалашы-ларының бірі ауысып, бірі  өлген екен, дүние біраз өзгеріпті, сондықтан оны қудалаушы болмайды. Мұса ауылнайлыққа өтеді. Салт жүрмей, Сапар деген қызға үйленеді. Құс салып, көңілі оңалып, тұрмысы түзеледі. 1874 жылы айдабол болысына старшын болған кезінде уезд начальнигі Ферефонтов Мұсаға екі қашқынды ұстатып, 100 сом шығынды төлемейді. Ояз оны сұраған Жаяуды ұнатпайды. Мұса жазған шағым Батыс Сібір ген.-губ.-нан да бірнеше кері оралып, билер соты бірігіп, Мұсаға бір ай абақты кесіледі. Бес арыз да аяқсыз қалады. Архив деректері Мұсаның әділет үшін күрескен қайратты  жан екендігін айқындайды. Мұсаның «Қазан қыздары» деген әні Қазанға барған кезінде шығарылған, 1880 жылы ол сонда болған екен. Мұса ителгі, тұрымтай, қаршыға, лашын, бүркіт, қырғи деген құстарды тобымен ұстаған саятшы болыпты. Бұл сал-серілерге тән қасиеттердің бірі ме? /Садуақас Шормановтың «Аушы» деген кітабы бар, 1907 жыл, Қазан/
«Құлбай» әні мысқылға толы.  Мұсаның әйелі 37-ге кел-генде 4 баласын қалдырып, қайтыс болады. сондағы «Сапар» әні:  Келдім сапар басыңа, Жалғыз Садақ қасымда, Кеттің Сапар дүниеден , Отыз жеті жасыңда... бұл Затаевич жинағында «Қатын өлгенде» деген атпен берілген. Зейтін Ақышевтің «Жаяу Мұса» атты романында ақын туралы көп мәлімет берілген. 1928 жылғы конфискені көзімен көріп, Жаяу Мұса 1929 жылы 94 жасында дүниеден озған. Мұсаның «Жақсы мылтық», «Жұлдыз», «Жан серігі», «Қақпан»» «Күз», «Қаршыға»,  «Тұрымтай» деген өлең-дері бар, Ахмет Жұбановтың сөзімен айтқанда, «Мұсаның жалпы көз шеңбері басқа халық композиторларымен салыстырғанда, анағұрлым кең жатыр». Оның Пушкинге, Гогольге, Глинкаға арнау өлеңдері бар. Сондай-ақ «Олжабай батыр», «Данышпан қыз» деген поэмалары бар. «Бөдене мен қасқыр», «Шал мен торғай» мысалдары да тәлімдік мәні бар дүниелер. Заман сипатын ақын былайша өрнектеген:
Бесікте алдаймын деп бала жатыр,
Қор болып ін түбінде дана жатыр.
Осы заман не болар деп ойлаймын,
Адам түрі бұзылып бара жатыр.
Мұса әйел теңдігі тақырыбына гуманизммен қараған. Ол Күләнда деген қызға қарсылық өлең жазып айтқызады. 70-тегі шалға берілмек болған Күләнданың сөзін бәйбіше, балалары естіп, қыздың басы босаған екен.
Әндері: «Көкаршын», «Сұрша қыз», «Гауһар тас», «Толқыма», «Сарын», «Арап батыр», «Толғау»,  «Жуан аяқ» т.б. Күйі – «Құмжылан». Мұсаның «Шолпан», «Түрымтай», «Құлбай» деген әндерінде қалалық сарын бар, себебі Мұса  біраз уақыт әскер қатарында болған, қазақтың ән-күйіне «марш», «вальс», «мазурка» ырғағын әкелген/ Затаевич кітабын басшылыққа алыңыз/. С.Бегалин мен Қапан Мусин бірігіп, «Жаяу Мұса» атты опера жазған. Оның музыкалық шығармашылғы жөнінде З.Қосбақов кандидаттық дисс. жазды. Мұса үлкен қызының атын Л.Толстойдың «Анна Каренинасының» құрметіне Анна деп қойыпты  . Өзгелері- Зекен, Кәсіп, Садық.
Өзге қандай сал-серілер туралы білесіздер?  «Жаяу Мұса» романымен кімдер таныс? Жаяу әндерінен өздеріңіз қандай  ерекшелік байқайсыздар? Абақты тақырыбы кімдердің шығарма-шылықтарында көтерілген?
Мәди Бапиұлы /1880-1921/,  Сары Батақұлы/1863-1895/, Иманжүсіп Құтпанов/1863-1931/....
Мұхит Мералыұлы 1841 жылы осы күнгі Батыс Қазақстан өлкесі, Орал облысы, Қаратөбе ауданы, Ақбақай деген жерде шағын шаруалы Мералының 8 баласының бірі ретінде дүниеге келген/ шын аты- Мұхамбеткерей/. Әнші, күйші, скрипкашы отбасы мүшелері өз өнерлерін қосымша табиғат сыйы деп қараса, Мұхит қана өнер жолына түседі. Домбыраға жетік оның ою-өрнекті әсем қиятын да өнері болады. Әкесі старшын болғандықтан, ауылға келген  өнерпаздардың арасына балаларын еркін жіберіп отырған. Мұхиттың арғы тегі ақсүйек Қаратайдан тарайтындықтан, әкесі одан әкімшілік адамын шығармақ болады, ал Мұхит ел аралап, өнерге деген әуестігі арта түседі. Әкесінің қолқасымен ауылнай болуға келісіп, 1-2 айдан соң іс пен мөрді өз  қолына қайта өткізіп, «басына бостандық алады». Әкесі аяғын шырмамақ болып, келіншек әперіп, енші бөледі. Бас-көзсіз істетіп, дос-жаранға соя берген соң, әдемі киім үшін ұдайы базарға сатқандықтан, мал кетіп, жалғыз сиыр ғана қалады. « Мұхитта мал дегенде жалғыз сиыр, Болады баспағымен екеу биыл. Мұхиттың шаруаменен жұмысы жоқ, елдегі ойын менен жиынға үйір»,-деп, әндеткен ақын шаруаға қырсыз болады. Орынбор, Қостанай, Орск/Жаманқала/, Аралға танылады, төре тұқымынан шыққан сал бұқараға сіңіп кетеді. Оның алғашқы өлеңдері арнау сияқты болып келеді. Шыққан жылдары белгісіз. «Айнамкөз» әнін шай құйып беріп отырған сұлу Құралайға шығарыпты, «Алуаш» әні де осылай. Сейіт байдың Алуаш деген сұлу қызы бар деп, қолынан шай ішкісі келеді, үй жабдығы сайлы бай әншінің атағын сыйлап, жақсы  күтеді. Тамаша әндерді салған Мұхит қызға арнап осы әнін шығарыпты. «Қилым» деген әні де әнші «Қилым» дегеннің даусына риза болғандықтан  жасаған тартуы екен. «Жалпақ қоян» деген жұт жылы/мешін-тауық/  Мұхит  Жымпитыдағы Мұхтар деген мырзадан көмек алып тұрады, көктем шыға оның бейілі тарылған соң, ел аралап, бір үйге тоқтайды. Көже ішіп, әлденген соң, домбыраға қол артып, ән шырқайды, өзінің Мұхит әнші екенін жеткізеді, ертесі бәйбіше оған бала-шағасына біраз азық салып беріпті, ақын осы сапарын өзі ең табысты кез деп айта жүріпті. Ақын Бала Ораздың шығармаларынан Мұхитқа «Жылқышы хикаясы» қатты ұнайды. Ел ішіне өзінің «Кіші айдай», «Бала Ораз», «Айдай», «Жылқышы» әндерін таратады. Бұл- даладағы Джулетта мен Ромео оқиғасы іспеттес.
Саламын сал Ораздың  «Айдайына»,
Бақ бергей ер жігіттің маңдайына.
Талабың тай жегендей  бір бала едің
Заманның тап болып ең қандайына.
Не байқалады?  Өзіне дейінгі авторға сілтеме беріп тұр. Мұхит есейген кезінде ел аузынан Медет деген кісі туралы сөз естиді. Үш әйелінен отыз ұл, жалғыз қызы болған байдың елге келген аурудан отыз ұлы  түгел өліп, Зәуреш деген қызы ғана қалады. Медет Орынборға жолаушы шығып келсе, Зәуреш де өлген екен. Медет моланы құшып зарлап қала беріпті. « Қарағым, сенің үшін елден келдім, Баяғы өзің көрген жерден келдім, Сен неге мен келгенде тебіренбейсің, Иіскеп бір сүйейін деген едім.  Құланның түзде көрдім шоқырағын, Қайыңның жаста көрдім жапырағын, Сен қалған отыз ұлдан жалғыз Зәуреш, Бір уыс бұйырмады топырағың... Көңілімді тұра алмадым елде тыйып, Бір құлаш қалқам жатыр жерге сыйып. Көзің бар жанарындай құралайдың, Кім көмді бұл орынға көзі қиып. Отырмын аят оқып, аттан түсіп, Шыдамай мезгіл-мезгіл қабір құшып. Көрмесем бір сағат та төзбеуші едім, Ғайып боп кеткенің бе қолдан ұшып.. Ақ бетің айдын көлдің алабындай, Қасың бар молдалардың қаламындай. Алдыңнан тағдыр құдірет жарылқасын, Кешікпей мен де артыңнан барамын-ай»,- деген ән сөздері зарлы әуенмен ұласып,  естіген адамның сай сүйегін сырқыратады. Бұл әнді А.Жұбанов  Реквием сатысына көтеруге жарайтын  қаралы маршқа санайды. «Иіс» деген әнінің шығу жолы да  бөлекше. Қазақта кісісі өлген үйге көңіл айта келгенде жанына қара жетелеп келеді екен не басқа бұйым берген. Осы әнді асқа келгенінде шығарыпты.  Мұхит әндерін көбінесе Шынтас Қаратаев пен Ғарифолла Құрманғалиевтар орындаған.  «Паңкөйлек», «Дөң асқан», «Майда қоңыр» деген әндері әлі де ел аузында айтылуда. Мұхит қазақ әндеріне қоса орыс әндерін де айтып, би музыкасын домбырада да салған. «Невозвратное время» вальсін Жүсіп, Ақжан, Сақып, Шайқы және өзі бесеу болып қосылып тартады екен. Степан деген досымен араласып тұрыпты. Мұхит естігенін ұмытпайтын өте зерек болған. Бірде Көкжар жәрмеңкесін аралап жүріп, «Мұхамедияны» айтып отырған шалды көріп, біраз тыңдап, әлгіні әдемілеп айта жөнеліпті, бөрікке толған ақшаны шалға  беріп жөніне кетіпті-мыс. Мұхит өнері жалғасын тапқан .Оның ұрпақтары, туыстары әнші, скрипкашы, домбырашы болып Қазақстанның әр жерінде өнер көрсетуде. Бах әулеті сияқты Мұхит ұрпақтары өнерді жалғастырып, консерватория, мектептерде дәріс беруде.
Ұлы жүз, дулат елінің адамы Баймырза деген кісіден тараған Нұрмағамбет /Балуан Шолақ/ 1864 жылы туылады. Кейін саусақсыз қалған соң/ біреу күйген, біреу үсіген деп айтады/ шолақ деп аталыныпты. Өзі : Баласы Баймырзаның атым Шолақ, Оң қолым отқа күйіп болдым молақ,- деген. Баймырза Шолақтың жас кезінде
Көкшетауға көшіп барып, кәсіпшілік етеді,, ағаштан түйін түйген шебер баласын керек-жарақтан тарықтырмайды. Шолақ төбелесқор әрі атқұмар болып өседі, қайда  жиын-той болса, соның гүліне айналады. Денесіне зор үні сәйкес келіп, өз ортасынан теңдесі жоқтай өнерпаз болады. Біржан, Ақан әндерін бабына келтіре айтады. Әке-шеше өлген соң, қалған малды біраз талғажау  етіп, Ғайныкей деген қызға үйленеді. Ел аралап, өнерлі жастарды жинайды, кейбір әндерді  хормен орыдайды. Отыз бесінде аты жайылады балуан ретінде. Бұл жөнінде өзінің   «Сентябрь» әнінде айтқан. Омбыға патшаның мұрагері келгенінде Севр деген палуанды жығады, 49 жасында Қоянды базарында Коран деген балуан мен күресіп, оның қабырғасын сындырып жеңеді. Аңыз бойынша, ол Қажымұқанмен кездескен, бірақ күш сынаспаған.
Қазақ жеріне орыс, украин шаруалары келіп орналасуына наразы болған ол  арандатушылардың тіліне еріп, сол келуші-лердің поселкасының 40 өгізін айдап, базарға сатады. Сонымен бір түрмеге түседі, басқа бір ұрылар қуып кеткен поселка малдарының жаласы қоса жабылып, 80 өгізден әрең құтылады, осы күйді өз өлеңдерінде беріп отырған. Өмірдің бар мәселесін күшпен шешуге болмайтынын түсінген ол  келе-келе қол күшінен бас тартып, өнер жолына ауысады. Орыс  чиновнигінің бірінің қызымен танысуы оның орыс шаруаларын мазалауын қоюға себеп болыпты, қараңыз, С.Мұқанов « Балуан Шолақ» повесі. Балуан Шолақтың аты аталғанда, қатар аталатын бір  қыз есімі бар. Кім? Ол жайында не білесіздер?   Ғалия- Ақмоладағы Тілеу дегеннің қызы, сұрлау, ат жақты келген, бетінде аздаған шешек дағы бар, оң қолынан өнері төгілген шебер екен. Жастай атастырылған күйеуі Біржан дегеннен ажырап, Қараөткелге  қайта келіп, қымызшы болып істепті, содан Балуан мен танысып, ұнатысып, қосылуға сөз байласады. Балуан оған келісілген 47 –ні қайтару үшін Көкшетауға кеткенінде, билер соты болып, Ғалия өз басын қорғап шығады, ал Балуанның басына баяғы 80 өгіз жаласы қайта ауып,Семейде ұрланған бір топ жылқы дауы бұған жабылып, түрмеге түсіп, кешігеді. Мұны өзгелер Ғалияға басқаша жеткізеді, қауесетке толқыған Ғалия Есенжол дегеннің Қанапиясына тұрмысқа шығады, Қанапияның да әйелі бар екен, тоқалдыққа ұрынған Ғалия одан да кетіп, Қояндыда қымыз сатады. Онда бір семейлік бай баласы қызығып, әйелге еріп, семьясын тастап, Қараөткелге келеді. Бұндай жағдай қазақ арасында кездесе ме? Ерді әйелдің ертіп кетуі. 5-6 жылдан соң Қалиды қайта Семейге  ертіп келіп, сонда тұрақтапты. 35 жасында туберкулез ауруынан қайтыс болған. Осы Ғалияға  арналған Балуанның  ғашықтық өлеңдері жұрт аузында аңыз болып айтылады. Балуан: Баласы Баймырзаның Балуан шолақ, Бойымда толып жатыр күш пенен бақ. Сұлу қыз, келіншекке тынышсызбын, жалғыз-ақ тал бойымда мінім сол-ақ,- деп, өзінің сұлу қыз-келіншектің пірі болғанын айтып өтырған.  Балуан Шолақ қазан төңкерісінен кейін Көкшетау Совдепінде жұмыс істейді, 1918 жылдың аласапыранында қызыл әскерлерге көмектеседі, өзі 1919 жылы 4-5 күн ауырып, қайтыс болған. Әндері: «Талды көл», «Құлан кісінес», «Ашылы айырық», «Қос перне», «Кенже қоңыр», «Дікілдек», «Ыңғайтөк», «Желдірме», «Қосалқа», «Қос барабан», «Көкшетау».. Оның 8 ұлынан бір төбе болып өскен жалғыз  қызы Бәти туралы ел ішінде қызық әңгіме бар.  Балуан Шолақ әндерін Жетісуда Кенен Әзірбаев орындаған. Балуан шолақ  цирк палуандары көрсететін өнер түрлерін ел ішінде жиі көрсетіп отырған. Мысалы, жерге жатып, бір үлкен тасты кеудесіне қойдырып, балғамен ұрдыру, иығына үлкен бөренені салдырып, он-он кісіден екі жағына асу т.б. Бұл жайында Сафуан Шаймерденовтың  «Құс жолы» деген кітабында айтылады, балуанның Битабарға еткен әсері.
Айым да сен, Ғалия, күнім де сен,
Оң қабағым тартады күлімдесең.
Менің көңілім Ғалия дауалансын,
Ауған түйе секілді бейімдесең.
Ғалияның қолында бұйда пышақ,
Ғалияны көрдім де жайдым құшақ,
Ғалия жатыр ма екен, отыр ма екен,
Шомылған айдын көлде аққуға ұқсап,
Ойпырмай, жан сәулем, Ғалия, көзіңнен.
Қосылып ем өзіңмен. Бір көрінсең өзіме, айрылмас ем өзіңнен. Ойпырмай, жан сәулем, Ғалия басыңнан, Кеткім келмес қасыңнан, Жұпар иісі шығады, қолаң қара шашыңнан.  Әннің қайырмасының әлденеше құбылуы ғашықтық сезімнің шынайылығын, қызулығын көрсетеді.