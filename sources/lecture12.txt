12-дәріс. Ыбырай Алтынсариннің ағартушылық қызметі мен әдеби мұрасы.
Ыбырай Алтынсарин өмірі мен шығармашылығы.
Ыбырайдың ағартушылық қызметі.
Ыбырайдың әңгімелері мен новеллалары
Ыбырайдың өлеңдері.
Ыбырай Алтынсарин  20  қазанда 1841 жылы Қостанай облысы, Затоболь ауданында туған. Әкесі Алтынсарыдан төрт жасында қалған ол атасы Балғожа Жаңбыршыұлының тәрбиесінде өседі. Көзі ашық, үкімет саясатынан хабардар би  Орынборда 1844 жылы ашылады деген мектепке 1846 жылы 5 жасар немересін жаздырып қояды.  1850 жылы 23 августа орыс-қазақ мектебі ашылып, қазақтан алынатын 30 баланың бірі  ретінде Ыбырай мектепке барады Орыс тілін меңгертуге мұнда көбірек көңіл бөлінгендіктен, 1857 жылы Ыбырай мектепті жақсы тәмәмдап шығады. Өз елінде писарь болып біраз істеп, 1859 жылдан бастап Орынборда тілмаштық қызмет атқарады. Шығыстанушы ғалым, профессор В.В.Григорьевпен достасып, оның бай кітапханасын қалауынша пайдаланады. 1860 жылдары ол Торғайға мектеп ашу ниетімен келеді. Аңсаған мектебін көп қиыншылықтармен 1864 жылы ашады. Іскерлігімен, жігерлігімен жұрт назарына ілінген оны 1879 жылы Торғай облыстық мектептерінің инспекторы етеді. 1864 жылдан 1889 жылға дейінгі бар уақытын ол халық ағарту ісіне жұмсайды. 1887 жылы қазақ қыздарына арналған мектеп-интернатты Ырғыздан ашады. Бұл іс өз жалғасын тауып, 1891-96 жылдары Қостанай, Ақтөбе қалаларынан да қазақ қыздарына арналған училищелер ашылады.
Жеке басы туралы кішкене мәлімет: 1866 жылы Достарқызы Айғанысқа үйленіп, Абдолла \1882\, Абдрахман\1884\, Шәрипа \1886\ деген ұл-қыздары болады. Абдрахманы гим-назияда оқып жүргенінде қайтыс болса, екінші ұлы аурулы болған себепті оқи алмайды.
Ыбырай халық ортасынан шыққан талант иелеріне оң бағыт сілтеп отырған\ Күдері, Ақмолда, Сейтахмет\, Нұржан т.б.\ Күдері ақын 1879-1880 жылғы жұтты суреттейтін  «Жалпақ қоян» атты шығармасын Ыбырай кеңесімен жазған. Көп ақындар Ыбырайды үлгі тұтып, оның бейнесін өлеңдерінде сомдап отырған;  мысалы, Сейтахмет ақынның «Бір нашардың әділ төреге айтқаны» туындысы.\Қазақ әдебиеті тарихының мәселе-лері және Абай поэзиясының тілі \42-бет\.
Ыбырайдың пікірлес, істес болған адамдары: В.В.Григорьев, Н.И.Ильминский, В.В.Катаринский, А.А.Мазохин, уездік қызметкерлер – Яковлев, Караулов т.б. Ыбырай бұл кісілермен үйлес келмейтін мәселелерді өзінше шешіп отырған. Достарына елеулі, халқына қалаулы Алтынсарин қайтыс болған соң Н.И.Ильминский «Ыбырай Алтынсарин туралы есте қалғандар» деген атпен Қазан қаласынан кітап шығарады.
Ыбырай секілді қазақ балаларын оқытып шығарған миссионерлердің ойлары мен көздеген мақсаттарынан Ыбырайдың ойлаған, жүзеге асырған мақсаттары мүлде басқа болды. Өз кезіндегі жағдайларды ескере отырып, Ыбырай алдына екі айқын мақсат қойған; біріншісі – мектеп ашу, жалпы халық ағарту жұмысы, екіншісі – халықтың сана-сезімін жаңалыққа бейімдеу жолындағы тәрбие ісі. 1871 ж. 31 августе Н.И.Ильминскийге жазған хатында «Қазақтардың білімге қолын жеткізетін ең басты құрал-мектеп. Бірақ даладағы мектептер шашылыңқы, сондықтан әлі пайдалы бола алмай отыр, әйтсе де олардың үміт күтері - мектеп, тек қана мектеп және қазақ халқының болашағы да мектептермен байланысты»,- деді. Балғожа бидің Ыбырайға жаэған хатындағы өлең жолдары да мектептің қазақ үшін қаншалықты қажеттігін көрсетеді. Ыбырай өзінің көптеген өлең-әңгімелерінде жастарды оқуға, өнер-білім игеруге шақырды. «Кел,балалар, оқылық» өлеңінен басталатын бұл сарын өмірдегі сарқылмайтын мол байлық - білім екенін дәлелдейтін бар  шығармасының арқауына айналған. «Өнер-білім бар жұрттар» өлеңінде  өнер тек тамақ асыраудың құралы емес, халықты ілгері жылжытатын күш, күн көзіндей қуат екендігі айтылады. Балаға жастай дұрыс тәрбие беру керектігіне қазақтардан алғаш арнайы түрде көңіл бөлген де Ыбырай Алтынсарин болатын. Ол К.Д.Ушинский, Л.Н.Толстой, т.б. ағартушылармен пікірлес болды. 1879 жылы басылған «Қазақ хрестоматиясында» мынадай мақсаттар басым түскен;  орыс алфавиті арқылы қазақша түсінікті түрде білім тарату, балалардың жастарына лайықтап, материалдарды іріктеп беру. Кітап мынадай төрт бөлімнен тұрады: 1. балалар өмірі туралы жазылған орыс тіліндегі түрлі хрестоматиялардан үзінділер, Паульсон хрестоматиясынан алынған үзінділер, 2. әр түрлі жастағы адамдардың өмірін суреттейтін туындылар, 3. қазақ жыршы-ақындарының өлеңді шығармаларынан үзінділер, 4. қазақтың мақал-мәтелдері. Зерттеуші Ә.Дербісәлин Алтынсарин-ның 35 аудармасының бар екенін айқындап, әңгімелерінің көпшілігі И.И.Паульсонның «Книга для чтения и практических упражнений в русском языке» хрестоматиясынан және К.Д.Ушинскийдің «Детский мир», «Родное слово», Л.Н.Толстой-дың балаларға арналған кітаптарынан алынған дейді. Аудармалардың бірі дәл аудармалар болса, екіншілері тақырыбы мен сюжеті сақталынғанымен еркін аудармаға жатады, кейбірін қазақ тұрмысына жақындатып өзінше жазған. Оқу мен еңбек тақырыбы – негізгі тақырыптардың бірі. «Өрмекші, құмырсқа, қарлығаш» және «Әке мен бала» әңгімесінде еңбек ет, босқа жатпа, сәл нәрсені қомсынып, көптен құр қалма, азға қанағат ете біл деген ойлар айтылады. «Атымтай жомарт» әңгімесінде де еңбек дәріптелген. Бұл ел аузындағы аңызға айналған араб ертегісі болатын, соны Ыбырай өз мақсаты үшін шебер түрде өңдеген. Тәрбие жөніндегі негізгі тақырыптарының бірі- талап. Талап болмаса, адамзат баласында даму болмас еді. Жастық шақта талаптанып, еңбек ет, өнер тап, оқу оқы, қай өнердің соңына түссең, өзің үшін де, елің үшін де пайда келтіре біл, талабыңмен өрге шық деген пікірі «Талаптың пайдасы» атты әңгімеде айқын. Петр патшаның назарын аударған сол бала кейін белгілі суретші болыпты, яғни талаптың арқасында таланттың ашылғанын дәлелдеу. Ыбырай жас ұрпақтарға жас кезінен дұрыс тәрбие беру ісіне ерекше көңіл бөлген. Бағып-қағуда көп мән бар екендігіне назар аудартатын  бір әңгімесі - «Бақша ағаштары». «Баланы жастан»-дегендей, жас күнінен дұрыс тәрбие беру оның жақсы болашағын  қамтамасыз етеді. Мейірімділік, махаббат туралы әңгімелеріне «Мейірбанды бала», «Шеше мен бала», «Аурудан аяған күштірек» деген үш әңгімесі енеді. Адам деген ардақты атқа ие болу шын бақытты адамның маңдайына жазылмақ. 13 жасар қыз жазықты болған әкесі үшін өзінің қолын кесуді сұраса, Сейіт деген бала ауру қанша жанына батса да анасын аяп, қиналған дыбыс шығармайды. Мұндай балаларда адамды сүйетін жақсы мінез біртіндеп өсе бермек. Ыбырай өз хрестоматиясына өзге елдердегі жақсы адамдарды үлгі ету арқылы адам баласының достығы деген мәселеге де тоқталған. (Ыбырай аудармаларымен толық танысқысы келетіндерге сілтеме - Ә.Дербісәлин. «Алтынсариннің жазушылық қызметі туралы»).  Балалар әдебиетінің жазбаша нұсқасын алғаш жасаған Ыбырайдың бұл ісі ізсіз емес, кейінгі «Үлгілі бала», «Қирағаттар» осының айғағы. Фольклорымыздағы ертегі, аңыз, бесік жырлары, жұмбақ, жаңылтпаштар да хрестоматиядан орын алған. Балалар әдебиетіне тән ерекшеліктерді сақтай отырып, жазба балалар әдебиетінің үлгісін жасады. Уақиғалы, қысқа, қызықты, тартымды,түсінікті, жеңіл тілді, тәлімдік қызметі басым шығармаларды жазуға шеберлік керек. Балалар ешбір күштеусіз шығарманы қызыға оқи отырып, жазушының айтпақ идеясын саналарына сіңірулері шарт. \Чувство любви сильнее боли\ деген Паульсонның әңгімесінің кейіпкеріне Сейіт деп ат беріп, түсініктірек тілмен баяндауы да  тәрбиелік мақсаттан тұрады. Төл әңгімесіне жататын «Бай мен кедей баласы» әңгімесі - тақырып, идея, сюжет жағынан біртұтас шыққан ерекше туындысының бірі. Ел көшкенде  жұртта ұмыт қалған екі баланың бір тәулікте бастарынан кешірген оқиғаларын суреттеу арқылы автор үлкен ой түйген. Осы ойды кім таратып айтып береді?
Бұл әңгіме сюжеті жағынан орыс жазушысы Салтыков-Щедриннің «Бір шаруа екі генералды қалай асырады» деген сатиралық ертегісіне ұқсайды. Жазушының бұл жерде көрсетейін дегені биологиялық, психологиялық мәселе емес, әлеуметтік мәселе. Өмірмен бетпе-бет келгенде Асанның әлсіз болуына, Үсеннің өз құрдасынан анағұрлым ақылды болуына да себепші – тұрмыс.Жазушының Үсенге деген ілтипаты да елеусіз емес.
Алтынсариннің «Надандық» әңгімесінің көлемі шағын болғанымен, айтары қомақты. Бұл қазақ даласындағы ғасырлар бойы серпілмеген қараңғылықтың көрінісі және оның шала дінмен ұштасуына оқыған адамның көрсеткен қарсылығы, жаңа адамның ғылымға сүйенуі. Алтынсарин әңгімелеріндегі тәрбиенің бір ұшығы үлкендерге де тіреледі.  Бұл жайында «Қыпшақ Сейітқұл» әңгімесінің берері зор. Автордың өзі  Сейітқұл деген кісі 1830 жылдары қайтыс болған. Торғайдың терістігі Қабырға өзенінің бойында қыпшақтардың барлығы  және ол жерде «Сейітқұл қорғаны» деп аталатын оба бар екені рас, әрине, бұл өмір шындығына негізделген ел аңызының  көркемдік шындыққа айналуы. Сейітқұл сияқты адам мен сондай ел болуын аңсау, соған бағыттау. Қай кезде болсын жазушы фольклордан сюжет негізін алғанда, сол материалдан өз пікіріне өрістес, бағыттас мәселені алып дамытады. Бұл әңгімедегі негізгі тақырып-еңбек.,отырықшылық, егінмен айналысу тәжірибесі, еңбексіз ұрлықпен күн көрудің зияндылығы.
Алтынсарин өз әңгімелерінде ескіліктің теріс жақтарын көрсетіп, сынап қана қоймайды, онымен күресудің жолдарын да көрсетеді. Зерттеушілер оның қазақ әдебиетіне енгізген жаңалығының бірі ретінде табиғат лирикасын көрсетеді. Табиғат тек байлық, сарқылмас қазына  ғана емес, көркемдік пен сұлулықтың бастауы. Қызара батқан күн, сарғая атқан таң, дірілдеген сәуле, сарқыраған өзен, үдере көшкен бұлт, құлпырған жазық т.б. бәрі де адамның эстетикалық сезімін оятарлық күшке ие. Белинскийдің «Табиғат адамның алғашқы оқытушысы, рух берушісі»- деуі бекер емес. Қазақтың ХІХ ғасырындағы поэзиясында табиғат, пейзаждық өлеңдер аз. Дулат Бабатайұлының «О,Сарыарқа, Сарыарқа» өлеңдері сықылды. Алтынсариннің табиғат лирикасына жататын өлеңдері мыналар: «Жаз», «Өзен»,  «Жаз шыққанда».
Алтынсариннің орыс әдебиетінен алған, қазақ әдебиетінде іргесін қалаған тағы бір ерекшелігі - новеллалары. Жазба қазақ әдебиетінде Алтынсаринге дейін  қара сөз жазу үлгісі болған жоқ \әрине, бұл жерде көне түркі ескерткіштері туралы айтпадық\. «Надандық» , Қыпшақ Сейітқұл» новелласын зерттеушілер осы жанрдың бастауына жатқызады. Новелла – эпостық жанрдың әріден келе жатқан түрі. Оның өзінше даму тарихы, әр дәуір, әр жағдай, кезеңдерге, авторларының дүниетанымына байланысты түрліше болатыны белгілі. Новеллада өмір құбылысының  жұртшылық үшін ең керекті, ең маңызды жағы алынып, ол қысқа сюжетті әрі ауызша айтып беруге лайықты оқиғаға құрылады. Әрдайым оқиғаның шешуі, оқиғаның күтпеген жерінен шешіледі.
Ыбырай Алтынсариннің жазу әдісі туралы сөз қозғағанда көңіл аударатын бір нәрсе – образ, сөз қолданыстарының өмір шындығына сәйкестігі. Асқақ әсірелеу, әдемі теңеулер онда көп емес, теңеулері де қарапайым, жұртшылыққа таныс құбылыстар. Мұны Қ.Жұмалиев бір жағынан, оның өмір құбылыстарын суреттеудегі реалистік әдісімен нық байланыстылықтан, екінші-ден, педагог-жазушының қазақ тілін ұлттық тіл дәрежесінде сақтау, оның тазалығы үшін күресу идеясымен байланысты деген. 1871 жылы 31 тамызда Н.И.Ильминскийге жазған бір хатында Ыбырай: «Орыс әрпін қолданумен байланысты қазақ тіліне орынсыз кірген араб, парсы, татар сөздерінен тазарды. Орыс әрпімен жазғанымызда ғана сөзіміз дұрыс жазылатын болады. Қазір молдалар оқытып жүрген араб, парсы, татар тілдерінде шыққан діни кітаптар бізді кер кетіреді, таза ойымызды кірлетеді, басымызды құммен толтырады, таза тілімізді шұбарлайды» деді. /Ы.Алтынсарин. Таңдамалы шығар-малары.Алматы, 1943 6-бет\.
Қорыта айтқанда, Алтынсариннің өз халқын оқуға, өнерге үндеуі, надандыққа, зұлымдыққа қарсы шығуы, сол кездегі әлеумет өмірінің бетін ашып, өмір шындығын көрсетуі, жастарды жақсылыққа үндеуі, адамгершілікке тәрбиелеуі оның шығармашылығының халықтық жағы болды, өзі қазақ прозасының,  жазба балалар әдебиетінің негізін салды.